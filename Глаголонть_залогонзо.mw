'''Залогось''' - те глаголонть уликсчизэ, маштомазо эсензэ формасонзо невтемс тевтеицянть ды объектэнть ютксо эрьва кодат сюлмавоматнень.

Неть сюлмавоматнень лангс нежедезь, явовить эрзянь глаголонть истят залогонзо: действительной, страдательной, велявтомань(возвратной), тувталонь( понудительной).

== Действительной залогось ==
Действительной залогонь глаголось панжи истямо тевтеемань смусть, кона кандови виде объектс, конань вельде мезе-бути тееви, топавтови: 1. ''Тетям '''теи пирявт.'''''                      2. ''Авась '''шли вальма.''''' 3. ''"Авай, '''рамат''' тень мазый '''паця'''?" - энялды тейтерькась. "'''Раман''', кода эно '''а раман'''".'' 4. ''Тикшетнестэ '''теиль''' (Акулина Ивановна) '''надобият'''''             ([[Журавлёвонь, Числав Григорьевич|Ч. Журавлёв]]). 5. ''Мишка(лишмесь) пек вечкиль, зярдо сонзэ '''каванилизь пинемеде''''' ([[Журавлёвонь, Числав Григорьевич|Ч. Журавлёв]]).

Объект марто полавтнемань форматне - действительной залогонь глаголт, сынст тевтеемаст свал аравтови виде дополненияс.

Невтемга: 1. ''Недлянь ютазь '''Катянь нолдызь''' больницясто.'' 2. ''Цёрась '''пекстызе кенкшенть, кискиненть сюлмизе''' кузтемпес...'''эйкакшонть саизе''' берёмазонзо, ды сынь тусть Верепев.'' 3. ''"'''Ломанде а эряви пелемс''', Сашок", '''мурнизе цёрынензэ''' тетясь...''(Весе валрисьметне [[Разгуляева, Татьяна Васильевна|Т. Разгуляевань]]).

Синтаксиссэ действительной залогонь глаголтнэнь башка ёнксост ашти сеньсэ: сынст марто алкуксонь тевтеицянть лемдиця валось - валрисьмесэ подлежащей, алкуксонь объектэнть лемдицясь - виде дополнения.

Нетемга: 1. '''''Таргась''' (Витя) зепстэнзэ ламбамо '''сюкоро'''...''(виде доп.) ([[Разгуляева, Татьяна Васильевна|Т. Разгуляева]]). 2. '''''Проска''''' (подл.) '''''каванизе Мария Сергеевнань''''' (виде доп.) '''''прякадо''''' (виде доп.) ды '''''сывельямдо''''' (виде доп.) ([[Разгуляева, Татьяна Васильевна|Т. Разгуляева]]). 3. Неть '''''чувтынетнень''''' (виде доп.) '''''озавтызь''''' школасо '''''тонавтницятне''''' (подл.).

== Страдательной залогось ==
Страдательной залогонть форманзо истят:

а) ''-в-'' суффиксэнть вельде теезь глаголт: ''копача-в-омс (копачамс) - менелесь копачавсь раужо пельсэ; юта-в-омс (ютамс) - окойники кувака кись миненек ютавсь;''

б) страдательной залогонь причастият: ''соказь (сокамс) - паксясь соказь тракторсо; ледезь (ледемс) - тикшесь ледезь пелюмасо; стазь (стамс) панарось стазь маштыця кедьсэ.''

Страдательной залогонь форматнень пингстэ тевтеицянть лемдиця валось саи местной эли дательной падежень форма, валрисьмесэ топавты аволь виде (косвенной) дополнениянь тев; объектэнть невтиця валось путови именительной падежень формас, валрисьмесэ ары подлежащеекс. Ёвтазесь нурькинестэ невтеви истя:

алкуксонь тевтеицясь - аволь виде дополнения

алкуксонь объектэсь - подлежащей

Те мекевлангт велявтомась тееви глаголонть формасонзо ды субъектэнь-объектэнь панжиця валтнэнь формасост. Невтемга: '''''Модась''' вельтявсь '''ловсо.  Модась''' вельтязь '''ловсо'''.'' Грамматикань коряс тевесь ашти истя: ''модась'' - именительной падежсэ, подлежащей, ''ловсо'' - местной падежсэ, аволь виде дополнения. Логикань коряс арсеви лиякс: ''ловось'' - тевень теиця, сонзэ тевензэ вельде полавтовсь ''модась'', секскак ''модась'' - объект.

Местной эли дательной падежень формасо аволь виде дополнениянть улемазо - те страдательной залогонть пек содавикс тешксэзэ.

Местной падежень формась тевс нолдави сестэ, зярдо тевтеицясь - аволь ломанень лем. Невтемга: ''Сон (Мария Сергеевна) а пек сыре, ансяк удалов пурназь тусто '''черензэ''' аламнеде токазь '''шержесэ'''...'' ([[Разгуляева, Татьяна Васильевна|Т. Разгуляева]]). ''Шержесь'' - алкуксонь тевтеицясь, ялатеке сон аволь подлежащей, сон местной падежсэ аволь виде дополнения.

Улиндеряй тевтеицянть невтиця валось ломанень лем эли сонзэ полавтыця местоимения, дополнениякс сон ары дательной падежень формасо.

Невтемга: 1. ''Эрьва '''авантень''' эсензэ эйкакшозо вечкеви. Авась - тевтеицясь, вечкитясь, ёвтазь дательной падежень формасо, секс сон аволь виде дополнения.'' 2. ''Аволь покш атинесь ней '''монень''' неявсь покшокс, теке ёвксонь богатырь, конадо пельсь натой толось'' ([[Журавлёвонь, Числав Григорьевич|Ч. Журавлёв]]). ''Мон'' атиненть неицясь, тевтеицясь; местоимениясь ашти дательной падежень формасо, секс сон аволь виде дополнения.

Действительной ды страдательной залогонь формань кирдиця валрисьметне сюлмазь вейкест-вейкест марто вейкетьксчисэ ды явомасо. Вейкетьксчись - тевс нолдазь валтнэсэ, явовомась - неть валтнэнь форматнесэ ды синтаксисэнь тевсэнть.

Невтемга: 

Действительной залог: '''''Пиземесь''' начты '''моданть''''';

''пиземесь'' - им. падежень форма, подлежащей;

''моданть'' - род. падежень форма, виде дополнения;

Страдательной залог: '''''Модась''' начтови '''пиземесэнть'''; '''Модась''' начтозь '''пиземесэнть''';''

''модась'' - им. падежень форма, подлежащей

''пиземесэнть'' - мест. падежэнь форма, аволь виде дополнения.

== Велявтомань (возвратной) залогось ==
Те глаголонь форма, кона невти тевтееманть эстензэ теицянтень велявтоманзо. Истят глаголтнэнь пингстэ субъектэсь ды объектэсь - вейке секе лицясь (предметэсь).

Велявтомань залогонь глаголтнэ теевить ютыця смусть марто глаголсто -в- суффиксэнть вельде: ''вачкоде-в-емс (вачкодемс), тока-в-омс (токамс), томба-в-омс (томбамс), эшке-в-емс (эшкемс).''

Неть глаголтнэнь тевс нолдамосо вастовить истят башка ёнкст.
# Топавтындеряй тевтееманть вейке лиця (предмет), сонензэ велявтыяк тевтеемась. Невтемга: 1. ''Алёнка эзь кирдеве, ёртозь '''ёртовсь''' килеентень ды пиризе вишка рунгинесэнзэ'' ([[Разгуляева, Татьяна Васильевна|Т. Разгуляева]]). 2. ''Кулясов учизе, зярдо Саша '''ярсави''''' (А. Брыжинский).
# Топавтындеряйть тевтееманть кавто эли седе ламо лицят (предметт), сон кандови эйстэст эрьвантень. Невтемга: 1. ''Малав колмо иеть уш ютасть, кода '''теевсть''' содавиксэкс Петя ды Наташа'' (А. Брыжинский). 2. ''Эрзянь ломанть! '''Пурнавтано''' раськень од толпандянть перька ды вейсэ серьгедьсынек кезэрень пингень ды од моронок'' ([[Журавлёвонь, Числав Григорьевич|Ч. Журавлёв]])

== Тувталонь (понудительной) залогось ==
