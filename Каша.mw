{{stub}}
Каша, валонть ундокстнэ таргавить-сатстыть, койсэм, кашкамс валонтень.
Те тусто ярсамопель, конась вастневи эрзянь ярсамопельтнень ютксо, малав, се шкастонть зярдо эрзятне понгсть Моданть ланс.
Смустезэ те пидевксэнть - аволь стака, теке марто потмакстомо: шождасто тейневиця, аламо важодьксэнь вешиця, аволь питней пекень пештявкс, кона лезэде башка мезеяк а канды.
Кашатне пидевить эрьва кодамо ямкссто, малав весе вастневиця ямкстнэстэ, седе сеедьстэ - суро (проса ямкс), ликша (греця), сорочина (рис),шуж (ячмень) - целасто, пельс яжазь, сюронь - целасто ды башка койсэ яжазь, виш (полба), кснав, титиря (цицявка)ды лият.
Кашатне пидевить ведьс, эрсить ловсос.
Кашатне эрсить вецанакс ды човалявкс ( коське кашат).
Башка смустезэ суронь кашанть. Эрзятне свал ловить сонзэ Пазонть пельде ярсамопелекс, секс сонзэ пидесть ды пидить нейгак покш коень коендамсто.Сон невти паронь арсемань ламочи: зяро ямкскеть кашасонть - истянь паро неезэ сонзэ ярсыцясь.
Лемень кундамсто (поминамсто, ливамсто) Бугурусланонь районсо свал вешить кашань ямкскень пес сэвемадонзо - илязо кадово вачо тоначисэ эрицясь, а ярсыцянть кардыть истя мерезь: "Бути кашанть а прядсак ками кулозесь тоначисэ сы поминкатнес ямксонь явтнеме-кочксеме".
Диетологтнень мелест коряс эрьва ломанентень эрьва валскене эряви ярсамс кодамояк кашадо ды сестэ сонзэ шумбрачись ванстови ламодо ламо иес.

Панго марто ликшань каша.
Саеви 1 стакан аламодо пуштазь ликша ямкс.
0.7 литра ведь.
Тастень коряс сал.
Кельме ведьс каяви ямксось лаказемемас пидеви покш толсо, теде мейле кедьгесь копачави вельтявкссо ды кадови пек вишка тол лангсо пиемазонзо.
Бояр пангтнэ, саевить лияткак, (а маштовить килей пангтнэ, лейкс( груздя) пангтне, пиче пангтне...)керсемат покш палнэс, рестамат пиемазост касовксонь (чиньжарамонь эли лия)ойсэ керсезь пря чурька марто.
Кашанть пидевемстэнзэ сон човоряви реставксонть марто ды тееви анококс.
