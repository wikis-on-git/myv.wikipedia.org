'''Втулкинэнь Михаил Алексеевич''' (1929—1991) — [[Эрзя|эрзянь]] валморонь ладсийть.
== Эстэдензэ ==
Чачсь 1929 иень [[эйзюрков]]онь 24-це чистэ. Сисем иесэ цёрынесь кадовсь тетявтомо. Тетязо, Алексей Гаврилович, ульнесь ламонь содыця ломань — важодсь бухгалтерэкс, авазо, Анна Нефедовна, чарась-велясь кудоютконь тевтнесэ. Втулкинтнэнь ульнесть ниле эйкакшост. Миша ульнесь меельцесь. Эрясть Самара ёнксонь Покш Толкан велень Дунаёвка велинесэнть. Ней те велиненть юртозояк эзь кадово. Ялатеке поэтэнть оймесь свал тердсь чачома таркантень. Зярдо прыль ютко шка, Михаил Алексеевич сыль тей, пульзиль латконь икелев, косо зярдо-бути ульнесь чачома кудозо, паласы моданть, ды сельведензэ поцерсэ туильть чамаванзо. Велинесь вишкинель, вейке ульцясоль. Сестэ тосо ульнесь школаяк. Тесэ ушодсь тонавтнеме Миша Втулкин. Мейле сисем иень школав якась Яблоновкав. Мольсь война, Мишань ялганзо ниле классонь прядомадо мейле лоткасть тонавтнеме. Миша прядсь си­сем класст. Мейле сась Покш Толканонь педтехникумов, конань прядызе 1948 иестэ.

== Валморонь ловнома ёрокчись ==
Кортыть, эрьва ломаненть морозо чачи мартонзо. Паряк, те алкукс истя: Михаил Алексеевич моронь морамо кармась ниле иесэ. Сестэ лелязо тонавтнесь школасо ды кандтнесь тосто мазый книгинеть. Ловнось сынст марямга. Куроксто Мишаньгак пря потс совиль ловнозесь. Цёрынесь кармась содамост «Муха-Цокотуха», «Диван-Чемодан» стихсэ сёрмадозь ёвкстнэнь. Миша сынст кармась ловномост шабрань атятненень-сырькайтненень. Весе дивсесть: кодамо вишка цёрынесь ды кодат кувакат моронзо.

Сехте куроксто чарькодсь моронть тевс нолдамо завхозось А. А. Радаев. Вейке маней валскене сон алашасо ардсь Втулкинтнэнь кудонть ваксс ды серьгедсь:
— Эй, моронь морыця, ёвксонь ладсиця! Оршак ашо панар, ардтнетяно паксяв, лобогрейкасо ледицятнень оймавтсынек!
Велень ломантнень икеле Миша ловнось валморот, морась эрзянь морынеть. Весе тензэ цяпасть... Мейле Миша стихень ловномо якась райононь олимпиадав, мейле областевгак.

Косто саевсь моротнес бажамось? Истямо кевкстема макснесь М. А. Втулкин эсь прянстеньгак. Сонсь прыль виде арсемас: весемеде покш лезэ тесэ кандсь сонзэ сырькаезэ Екатерина Еремеевна Пыряева. Втулкинэнь валонзо коряс те ульнесь певтеме лисьмапря, косто Миша эйкакш шкасто саезь кармась симеме эрзянь ёвксонь тантей веденть.
Кода мейле поэтэсь чарькодсь, Екатерина Еремеевна ульнесь алкуксонь эрзянь ава: превей, важов, видечинь вечкиця, чевте се­дей. Зяро ёвкст, морот, лайшемат сон содыль! Мейле Михаил Алек­сеевич сынст ёвтнинзе содавикс писателентень В. К. Радаевнень. Сон сынст совавтынзе кезэрень ёвтамот сборникентень.

Втулкин вечксь сцена лангсо валморонь ловномо. Те тевенть эзизе кадно армиясо служамстояк. Мейле эрзянь цёрась тонавтнесь Саратовасо юристэкс, филологокс. Сёрмадомасо сонензэ покш лезэ макссь В. К. Радаев. Сон мерсь тензэ: «Кадык, цёра, рузонь кельсэ сёрмадомат ды ушодта эрзякс». Те превс путомась ульнесь М. А. Втулкинэнь туртов пек питнеекс. Зярдо сон ушодсь сёрмадомо эрзякс, чарькодсь: окойники, муевсь, мезе вешнесь, муевсь тензэ эрямонь кизэ. Кись поэтэнть а шождынель. Сонзэ стяконь кисэ покордакшнызь. Истямо шкасто кадовкшнось лездыцявтомо, ськамонзо. Домкасто, кежень апак невтне панжи поэтэсь минек сэретьксэнть, сардонть, кона пезнась кой-кона эрзятнень обуцяс: сонзэ эряви таргамс ды седе курок стувтомс. Вана те валморось:<br /><br />

Бутрав эрькес [[печкас|татар]] ваясь, <br />
Татар тензэ жердя каясь, <br />
Лиссь татарось, мерсь: «Рахмет». <br />
[[Ветьке|Чуваж]] мольсь пиземе алга, <br />
Нолаштсь — прась... <br />
Ды чуваж ялгась <br />
Венстясь тензэ лесксэнь кедь. <br />
Вана вейке [[эрзя]]нть «ватксить», <br />
[[Ниленьгемень]] лият раксить, <br />
Цяхи Яхим, цяхи Устя: <br />
«Истя тензэ, истя, истя...» <br />
Дрига арси эцемс килькшс, <br />
Тюма поны тензэ пикс. <br />
Ортя, [[Паз]]онть апак стувто, <br />
Вешни крёстокс тензэ чувто. <br />
Валдочистэ сокортано — <br />
Вейке-вейкенек сэвтяно. <br />
Истя «олячисэ» эрязь, <br />
Минек корёнонок керязь.<br />

Литературасо эрямонзо перть М.А. Втулкин вастневсь ламо эрзянь сёрмадыця марто. Сон вадрясто содылинзе Артур Моронь, Александр Мартыновонь, Андрей Куторкинэнь ды лиятнень. Эсензэ стихензэ лиснесть башка книгасо, зярыя авторонь пусмосо.
1991 иень [[Ожоков|ожоковонь]] 16-це чистэ М. А. Втулкин кулось.

== Сёрм.: ==
*Эрямонь вайгель: Эрзя-мокшонь  литературань антология.- Саранск. - 2001

[[Category:Эрзянь валморонь ладсийть|В]]
[[Category:Эрзянь кель|В]]
