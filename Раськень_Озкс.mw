[[Image:Raskenj ozks-kirvactema.jpg|thumb|right|350px|Эрзянь Раськень Озкс ''Штатолонь кирвастема'']]
'''Раськень Озкс''' — те веси масторонь эриця  [[Эрзя|эрзятьнень]] ознома-пурнамо коест.

==  Раськень Озксонь домкачизе ==
Кода содатано Озкстне эрсить кудонь, буень, велень, сехте покшось ды сюпавось эрьмесэ, те Раськень Озксось. Адядо терявтсынек панжомо те коенть сюпавдояк–сюпав домкачинзэ, ды нама сонсь коенть лувонзо. Те Озкстонть башка лията Озкстне эрсить эрьва иестэ, кой-конататне натой мики знярыянь кирда иезэнзэ. Раськень Озксось ютавтневи аволь сеедьстэ, Покштятнень ёвтамост кувалма, архивсэ уликс сёрмадовкстнень вельде, содави, те озксось вадря эрямо пингтнестэ ютавтневиль ведьгемень иес весть, даволов-казямо, чопуда пингтнестэ, знярдо раськенек вельксэ гувныль зыянонь сультесь, Раськень Озксонть ютавтнильть седе сеедьстэ, мейле тынь чарькодьсынк, мекс истя эрьсесь.

Ютась меельце Раськень Озксось, ды сонзэ Атянь Эземсэ, сехте эрний-мельванома Покштятне вейсэ арсилизь косо, знярдо ютавтомс сы Раськень Озксонть. Аравтнесть Прявт-Озатя, лездыцят тензэ, ды Пазпалонь (штань, ярмаконь, ямксонь ды лия мезень пурныцят). Озкспалось, коень-коинзамга каявксось, Раськень Озксонть ютавтомга пурнавиль весе эрзянь буетнева–велетнева, эдь те вейсэнь тев.

=== Озксонь пурнамотне-арсематьне ===
Васняяк пурныльть састынькине [[Шта|шта]], [[Ярмакт|ярмакт]], идем ракшань кедть. Штась эряви Пазштатолонь валомга, ярмактне, мезтне пурнавить букань, ревень рамамга, конатат мейле коинзась печкевить Озкспалокс, Озксонть ютавтомсто. Штатолось теевиль салава, кортыльть вирьсэ кекшезь, кияк илязо сода. 

Те штатолось эрьсиль 40 пондонь сталмосо. Ютазь Раськень Озксонь штатолось кадови се буентень косо ютавтозель меельце Раськень Озксось. Сонзэ кирвазтилизь Буень Озксонь ютавтомсто, ловови те штатолось канды покш вий. Покштятне ёвтнильть штатолонть кекшнилизь модапотс, ятт-душмант илизь муе, эжели мусызь ды янгасызь-коласызь те карми покш пежетекс ды канды а онкставиксшка зыян кода буентень истя весе раськентень. Озкспалонь ярмактнеяк кекшневильть ды сынь куш кодамо 
аразьчи, стакачи аволь уле эрямосонть, а токшевить, эдь сынь алтазь Инешкипазонтень. 

Вана кадовиль вейке ие од Раськень Озксонть ютавтома чинтень. Се велентень косо эрясь Прявт Озатясь пурнавильть Эрзянь Масторонть весе буетнестэ Озксветийть, мельванома Покштят, Велень прявт, ды нама сонсь Инязорось, ютавтовиль Инекужо. Те Инекужосонть арсевильть сы Раськень Озксонть весе ёнкстне, аравтовильть весе буетнестэ Прявт Озксветицянтень, буень Озксветийть, брагань теицят, букань ракшань ветицят, сюронь-ямксонь, медень пурныцят, седицят ды Куломанть каршо тюрема–шаштавтома коенть киштицянть–топавтыцянть. Загодсь арсевсть сеть кевкстематне конатат кармить ванновокшномо Атянь Эземсэ, цёраксчис ды аваксчис од ломантнень совавтома коень ютавтыцят ды седи тов. Сонсь Раськень Озкс ютавтома таркась ёвтавозель, ансяк чись ёвтавиль таргодо икеле. Секс мекс иляст сода ят-душмант, лия раськень ломантне ды сынст азардсь ушмантне. 

Эдь седь шкатнестэ душмантне теке [[Кренч|кренчт]], учость кода сускомс седе тантей пелькс лия раськестэнть, ды нама Раськень Озксонь ютавтома шкастонть эдь эрзянь ушмантне седи ламотне якасть Озксонь ютавтоманть ванстома. Куш виде эрьва велесэнть ятнень мельга ваныцят, ды ушмант кадновильть, илязо лисе зыян.

=== Озкспалонь пурнамо ===
Эрьвата эрзянь буетнесэ пурнавильть ломанть, улавт, [[Лишме|лишметне]] наряжавильть лентасо, баягасо, каштазсо ды сыргильть сынь буень велетнева Озкспалонь пурнамо, Раськень Озкстонть яволявтомо. 

Икелев мольсь [[Озатя|Озатя]] кедьсэнзэ Пазтешксэнь палмань, ваксонзо кавто од цёрат конатат пувильть торамасо. Теть молицятнень-сыцятнень эрзянь велетнестэ марилизь васолдо, ды Пазморо марто лисильть ломантне веленть куринкань ортатнес, кудотнень икеле анокстазельть моргат косо палсть кудонь-канонь штатолтне ды анокстазь озкспал-каявкс. Велень совама ортатнень икеле ютавтовиль а покшке озкс, кирвастевиль штатол. 
Озатясь пшкадиль истямо озолма марто: 

<poem>Инешкипаз! Веречипаз ! Чангодть! 
Вана сынек, ознопалонь пурнамо, 
Велень раськенть варштамо. 
Вейсэнь Озксов, Пазонь кужов, 
Велень эрийтнень минь тердтяно. 
Ине Чанстесь, Ине эрьмесь, 
Покштянь-Сырдянь Ине лувось, 
Эрзянь велесэнть свал эрязо, 
Чачи сюро, ракшань-ракша, 
Эйдень-эйде, Шумбра рунгот, 
Валдо ойметь ды Пазчангот, 
Эрзянь велесэнть свал улезе. 
Инешкипаз Чангодть! Паз Чангодть!</poem>

Эрьва канонь кудонь [[Ава|аватнень]] викшнезь пазнардамо лангсо кепедилизь верев Пазонтень алтазь кшинть ды серьгедильть «Паз Чангодть» пазморонть, сыргильть Озатянть ды озкспалонь улавонть мельга велень куринкатнева, ды тосо пурнавиль каявксось озкспалось (ямкст,алт, товт ды седи тов).

=== Озксонь чинть ёвтамга === 
Мейле знярдо те весе пурнавиль ды ёвтавиль Озксонь [[Чи (шкань вал)|чись]]. Пазонь кшитне путовильть [Парь|парьс]] нардамонек. Озатясь ды лездыцянзо велень ортатнень икеле сюкониль модас велень эрицятне ды мериль истя: 

<poem>Сюкпря ды Пазонь Чансть тенк, мельванома раськеть! 
Озкспалонк вадря ды анокстазь валдо мельсэ, вейсэнь Марось 
Учи эйсэнк, пачкоде ды моледе, вейсэндяводо вейс весе эрзянь раськенть марто, 
Кундасынек мирём Покштятнень лемест. 
Пшкадтяно вейсэнь Озолма Инешкипазонтень. Паз Чангодть!</poem>

Истя пурнавиль Озкспалось ды тердевильть эрзятне весе буетнестэ. 

Сась шка велень эрийтнень эсист анокстамост Раськень Озксонтень. Раськень Озксось ютавтневи сюконьчистэ (пецясто), ансяк знярдояк ковонь прядовоманзо лангсо а ютавтневиль, те эрсиль пешксе эли од ковонь ушодовомасто.

=== Кундамга банят ===
Эрьва буесэнть-кансонть уштовильть Покштятнень лемест кундамга банят, ды нама эсист ломантненьгак кода оймест истя рунгост улест ванькст. Те Покшчинтень алтавильть–анокставильть од мазыйстэ викшнезь оршамопельть. Банядо икеле азораватне анокстыльть Покштянь моргат (лемест кундамга). Знярдо чись ульнесь валгоманзо лангсо, банясь аноколь, буень-канонь сехте сыре–эрний ломанесь, саиль Озкспарго, озкскескав ды сыргиль калмазырев, косо калмазь раськетне (эрзятнень ули истямо кой вейке буень-раськень ломантнень калмилизь калмазырьсэ вейке таркас, истямо коень гайтесь ули нейгак, мертяно [[Самарань ёнкс|Самара ёнксонь]] Пестравка буень Красная поляна рузонь велесэнть эрить 5 кудот эрзят, ансяк калмазырьсэ эрзятне калмить кулозь раськест рузтнеде башка ды эрьва канонть ули эсензэ тарказо), Покштясь ютавтыль озкске ды саиль эрьва канломаненть калмонзо лангсто коморонь–коморонь мода истямо озолма марто.( Тесэ эряви меремс седе калмазырев совамодо икеле ды тосто лисемадо мейле путневи озкспалне калмонь ортатнень икеле - те Калмонь азоронтень, ды энялдыть чумочинь нолдамга мекс сыцясь колызе эсензэ самосо Калмазыренть ды кулыцятнень сэтьмечист):

<poem>Я, Инешкипаз, чангодть!! 
 Масторава-авинем, 
 Масторкирди-тиринем! 
 Иля тандат кеднедем, 
 Иля тандат пильгедем. 
 Састо нарот лутаса, 
 Тикшесаннэтнень явсынь, 
 Чевте модат таргаса, 
 Пацине потс каяса, 
 А томбаса, а правтса, 
 Вейсэнь Маронть лангс кандса. 
 Масторава–авинем, 
 Масторкирдий-тиринем! 
 Кода модань паморькстне 
 Вейке марс вейсэндявить 
 Истя эрзянь ломантне 
 Кадык раськекс пурнавить! 
 Инешкипаз, Чангодть!</poem>

=== Модань саемась ды сонзе смустезе ===

Покштясь саиль мода мейле кудо–кардаз юртстояк. Кодамо лувозо те моданть саемась ды сонзэ вейсэнь Маарс каямось ловнодо [[Мода|модадо]] википедиянь материалсонть. Модась саезь, весе канонь ломантне шлить Покштятнень лемест кундамга банясо, тердилизь-ёвтылизь лемест сынст парямсто, тест алтавиль башка тенсть, коната а токшевиль. Оршнильть ванькс од покшчинь оршамопельсэ, парямодо мейле кадыльть банявантень лаханс ведь ды тенсть кадык сонгак ды Кардаз–Сяркоськак парить.
 
Кудосо аноколь лемень кундамга моргась. Кирвастевиль штатол ды ютавтовиль Инешкипазонтень ды Покштятненень озкске.

== Озксонь икеле валкскесь == 
=== Пурномат ===
Валске, сеть кить молицят Раськень озксов велестенть, састынькине пуромильть велень куншка кужонтень. Эрьва буесь сайнизе мартонзо буйтешксонзо ( те мазыйсте керьсезь палмань конань верьце песензе Инешкипазонь тешксось, коната ашесь буенть тешксонзо ( эрьва буенть канонть ульнесь эсинзе тешксозо, мерьдяно овтонь, чувтонь керьсицянь, ривезь, письмар д.с.т.) ды ало сюлмазельть мазыйстэ викшнезь нардамот. 

Ушмантне понгавтнелизь сялгозост, чачума масторонь кисэ тюрематнесэ чавозь ятнень пря киськест (эрзянь кельсэ ули тандавтома –«Ва, пря киськеть сайса», икеле минек ушмантне самай сайнилизь прякискест ятнень ды понгавтолизь эсист сялгозост, паряк тесте саевсь–казевсь эрзятнене лем-покурдамка, куломань кандыця раське–мердинас (латинень кельсэ), кие соды, кода ульнесь сави ансяк Покштятнень евтамотнестэ пурнамс пельксэнь-пелькс раськенек пингень гайтензе содамочинть). 

Се ушманось, конань сялгосонзо ульнесть сехти ламо ятонь прякиськет лововсь-яволявтовсь Маралякс. ( Теде тешкст-сермадовкст улить, ансяк историкенек кекшить тень, сепить, ансяк видечись знярдо-а знярдо лисни лангс. Раськень Озксов молиця нама сайнесть мартост ярсамопель, прякат, пешть, пидезь алт , сайнесть пеншт- вакант, нардамот, буень-канонь штатолтнень. Кудосто лисемадост мейле кадовикс азоравсь панжелинзе келес кардо ортатнень ды ведьпрясо валыль туема кист енов, ды мериль: 


<poem>Инешкипаз Чангодть! 
 Вить пильгинесэ листь сынь кудосто, 
 Шумбрасто-паросто, 
 Вить пильгесэст , 
 Мекев кудов соваст. 
 Кода ведьбрясь стамбаро, 
 Ваньксте масторавантень сови, 
 Истя кист улезе шожча ды шумбра. 
 Паз Чангодть!</poem> 


Озксов молицятнень мекев велявтомазост ортатне ульнесть панжадот, кудосо кияксонть эзьть теньсекшне, эсть кодакшно-сустакшно, кист илязо тапаряво.

=== Улавсо ардомат ===
Знярдо Раськень Озксов велестэ молицятне пурнавильть знярыя улавт, лишметне нама чирькест мазылгавтозельть нардамосо, каштазсо, велень озатясь саиль торо ды теиль кавксонь кирда черть те покш улавонть перька. Мейле обозось сыргиль Пазморонь моразь, велестэнть, гагильть сэдильть седямо пельтне ( нудейть, гарзи, кайгат, чавумат, кальцяемат, пувамат, элекайгат( гуслят) ды с.т.) . 

Кода коткудавт пурнавить пизезест, кода мекшт ливтить нешкентнень истя веси Эрзянь Мастронь енкстнесте чудезь-чудить эрзятне Раськень Озксонь ютавтома тарканть малава ашиця велетнес. Кши сал марто вастыть мельванома сыцятнень, раськетнень велень эрийтне. Эрьва кудосонть анокт максомс удома тарка, кши сал. Гай моли велетнесэ, тесэ евтнемат, аварьдемат куватьс вейкень-вейкень а неемадонть, морот, киштемат. Од цератнень ды тейтерьтнень сельмест прок сиянь покольнеть яла леднить, паряк мусызь вечкемаст. Веси мазыйсте–ваньксте оршнезь, туезь середицятнень ванныть содыйтне, ормань пичкавтыцятне, кинь ули мелезе каить содамотешкст (рунат) ды ногот. 

=== Озятянь пурнома ===
Удома арась, велестне теевить прок покш ошокс. Ансяк авуль веси наянгалить-элякалить, моли покш анокстама вандынь чинтнень. Ламобуень Озатятне, прявтне пуромсть вейс, веси парынестэ арсить мучкить весемезесь анок Озксонтнень ( Озкспалокс ракшатне, брагась, медьарвось, коень ютавтыцятне, веси те коенть енкстнень , ютавтома пелькстнень тагояк арсекшнесызь-аравтнекшесызь парынестэ.) 

=== Пазоньштатол путома ===
Знярдо чизе валгиль ускокшнызь ды стявтокшнызь тарказонзо соньсь Ине ПАЗОНЬШТАТОЛОНТЬ, анокстыльть тарадт, чувт лемень кундамга ямонть пидемга, сыньсь казантнень. 

=== Чекшнень пирямо-ванстамо кой ===
Венберть Прявтозатясь сувтамо толбарго марто ( сувтавга тонол лангс каильть цяпор тикше, пичень, кузонь сельведь –ой, костязь карво пангонь почт) ды колмо од тейтерть якстере поназь суре марто ютавтылть апародо идем эвстнеде пирямо-ванстамо кой. Икелев молиль Озатясь теиль те сувтамо паргосонть вить ендо керш енов колот, тейтерьте черень нолдазь якстере суренть каильть масторонть ланга, истя ютыльть Маркужонть перька теильть коло, мейле суренть сюлмилизь сисем сюлмосо. Прявтозатясь кадовиль Пазонть штатолонть вакс валскес, сон ознось, евтнесь кортавтомат, энялдомат-пшкадемат, кода Инешкипазонтенть, истя Покштятнене, ды Пертьпельксэнь кирдийтнене-ашийтнене.

== Раськень Озксонь валскесь ==

Раськень Озксонь валске веси велетнесэ атякштнень моротнень марто гайгезевсть торамань гайтне, веси пурныть озномо. Озкспалонь букатне-ракшатне шлязельть, мазылгавтозельть цецянь каштазсо, ды сувтазельть-чанстязельть. Икелев мольсть кильдезь крандайзс лишмет, конатат теке ладсо мазылгавтозельть, улавтнесе сыгь усксть парьтнень брага, медьарво марто, веси озкспалтне вачкавильть парьга. Лишметнеде мейле моразь киштезь, ветвсть букатне-ракшатне. 

=== Озксатятнень Маркужов самось ===
Веседе икеле мольсть эрнема-мельванома покштятне, Озксатятне, кши-сал, яндавасо медьарво, штатол, ды колмо тейтерьть озкспаргосто кинть ланга каильть–почодыльть комуля. Веси озксов сыцятне прок лей пурнавильть совильть Маркужонтень, шумбракстнить ды арсить вейкень-вейкень туртов Пазчангодт. Озксветицятнень лездыцяст анокстыть –аравтнить озкспалморгатнева, туевть озкспалтнень. 

=== Эрий толонь теема ===
Вейке сырькай моли кеменьшка тейтерь марто лисьма прянтень ютавтыть ведьавантень озкске, ды кармить кантлеме ведь, леменькундамо ямонть, кашанть пидемга ды седи тов. Озатясь карми тееме эрий тол. Саи кедезензе коське лазнеть карми езамо эйсэст , састынькине теть лазнетне ушодыть ченгеме. Озатясь ченгема таркатнень лангс путы коське чевте тикшень паморькс, ды евты истямо Озолма: 

<poem>Инешкипаз, Чангодть! 
 Толава, парава, 
 Сырнень тюс азорава! 
 Састынькине кирвазтя! 
 Шождинесте сыремтя, 
 Иля уле пултыцякс, 
 Иля уле чентицякс, 
 Ульть миненек лездыцякс, 
 Толпаргонь ушодыцякс, 
 Ульт валдонь максыцякс, 
 Раськень Озксонь 
 Толбандянь ушодыцякс. 
 Састо палт! Састо палт!! 
 Састо палт! Паз, Чангодть!</poem> 

=== Букань печкемась ===

Озатясь сыремтьсы озксушодома штатолонть ды сырги кирвазтеме лемень кундамга ямонь-кашань пидема толбандятнень. Озатясь сувтасынзе аноксмар ракшатнень, брага, медьарво марто парьтнень, веси сень мезесь анокстазель Пазпалокс. Букань печкицятне анокстыльть букатнень. Озатясь сувтылинзе, мейле сынст ланга валовиль ведьпря ведь, эжели букатне састынкине сорнозевильть, те лововсь Инешкипазонть мельс тусь те озкспалось. 
Букань печкийтне анокстазь пеельтнесе печкилизь ракшатнень, веренть нолдылизь модапотс Масторавантень, сывеленть керсилизь моргатне лангсо ды каилизь казантнева, кашаньпидийтне анокстыльть ливамо ямонть. 

== Озксось ушодови ==
=== Эрзятне совить Маркужов ===
Окойники веси тораматне серьгедить эсь гайтсест, озксов сыцятне пуромить теить коло Инепазштатолонть перька. Маркужонть ниле енкстнесте (чилисема, чиньеле, чивалгома, пелеве) покш мазылгавтозь торо марто молить куншкас ниле церат, сынь панжить виень, эрьмень, эрямонь ниле енкстнень, пачкодить ды токавсызь торотнень штатолонть велькссэ . 

=== Инепазоньштатолонть кирвастямось ===
Те шкастонть Озатясь лездыцянзо марто чивалгома ендо кузи мар губорьксенть лангс сюкони ниле енов, кедьсензе штатолнесь, те шкастонть кармить чавомо гангипарьс, чавомас, кальцяемас, седить нудейсэ. Озатянть колмо лездыцят кепедьсызь верев Инепазштатолонть кирвастеме, знярдо толось токи штатолонтень ниле енксонь панжома торотне явовить. Пазштатолтне валовильть анокставильть свал истя, вельксэст мольсь пувордазь кикс енов (спиралеобразно). Веси раськесь пижакады колмоксть: '''Инешкипаз Чангодть!''' 

Веси Озксов сыцятне стить куманжа лангс, кедест кепедьсызь верев, Прявтозатясь ушодсы Ине Озолманть, конатань евты мельганзо веси раськесь. 


<poem>Инешкипаз! Вере-Чипаз! 
 Тон, марицясь, кода тикше касы! 
 Тон, неицясь кода пеште панжи! 
 Неимизь, марямизь, 
 Сюконятяно пильгезеть, 
 Пшкадтяно валдо оймезеть. 
 Верев кепедьсынек кеденек, 
 Масторов нолдасынек сюкпрянок. 
 Ознотано эрицянок кис, 
 Ознотано раськенек кис, 
 Ознотано эйденек кис, 
 Паксясо видезенть кис, 
 Кардазсо ракшанок кис. 
 Инешкипаз!Макст тенек 
 Сэтьме лембе пиземеть, 
 Чачост-касост сюронок, 
 Касост-кепедевест тяканок, 
 Раштыцят, улест аванок, 
 Макст Масторонтень ладямо, 
 Вейкень-вейкеь вечкема, 
 Лисьмакс парот лисезэ, 
 Леекс эрьметь чудезе. 
 Кенкшпряваяк совазо, 
 Кеншалгаяк ютазо. 
 Минь Тонеть-Шумбракши! 
 Тон миненек–шумбрачи! 
 Ванстомизь, идемизь 
 Ятонь ломанде, ормадо-тармодо, 
 Апародо-зыяндо, 
 Даволдо-цярахмандо. 
 Вана пидинек ашо кеднесэ, 
 Вана панинек шожча мельнесэ, 
 Зяро кашасонть ямкстнеде, 
 Зняро макст эрьвантень ули паро. 
 Инешкипаз !Чангодть! Паз Чангодть! 
 Паз Чангодть!</poem> 

=== Покштятнень-Покшаватьнень тердемассь ===
Веси сюконить модас. Серьгедеви Пазморо Пазчангодть. 
Мейле Озатясь терьдсынзе озныцятнень пшкадеме озолмасо Покштятнене–Покшаватнене, веси таго Озатяндонть мейле евтыть те Озолманть. 

<poem>Эрзянь Покшт-Покштинеть, 
 Покштянь-Покшавинеть! 
 Сырк мерезе Покштинеть, 
 Матразь-оймазь киськиненк, 
 Раужо човаля модыненк. 
 Вана тердтядызь Озксов 
 Кши-салонок варчамо 
 Пурень-Брагань корштамо. 
 Ашо кедьсэ панинек 
 Шожча мельсэ пидинек. 
 Садо ваксозонок 
 Човоряводо юткозонок 
 Начтынк коське турвиненк, 
 Пештинк вачонь пекиненк, 
 Таньшкавтынк сэпей кургиненк. 
 Кинь лемезе кундави, 
 Кинь лемезе стувтови, 
 Илядо кежиявто, 
 Веси тынь-седейсэнек, 
 Веси тынь-минек верьсэ. 
 Минь тынк эйсэ лисинек, 
 Минь тыненк велявтано. 
 Садо, весе садо! 
 Илязт уле ве ендо ваныцят, 
 Иляст уле сельмень сявадыцят. 
 Пачкодезе, Молезе! 
 Паз, Чангодть! 
 Паз,Чангодть! 
 Паз, Чангодть!</poem> 


=== Лисить Эземозайтне ===
Озатясь серьгеди терди [[Эземозайть|Эземозайтнень]]. Штатолонть малас пурнавить веси Эрзянь Раськень ды Эрзянь Масторонь, Маралятнень, Инязортнень мелест евтыцятне. 

Васняяк лиси [[Тюштя|Тюштянь]] мелень евтыцясь–эземозаесь. Ды Тюштян оймензе пельде пшкади эрзянтнене. Мейле Озатясь серьгеди: 

''Пингеде–Пингес эрямо! Эрзянь Инязоронтентень Тюштяне! ''

Веси пуромозтне серьгедить ды вачкодить видь пильгсест модас. 

''-Эрямо! ''

Истя вейке-вейке мельга раськенть икельга ютыть веси содавикс эрний-мельванома раськетне. Меельцекс Озатясь серьгеди: 
Пингеде-пингес эрямо, эрзянь раськентень! 

Веси:

''—Эрямо! Эрямо! Эрямо!''

=== Маронть одкстомтомга ===
Ней сась шка Маронть одкстомтомга. Маронть маласо умок учесь сокас кильдезь ды каштазсо, эрьва тюсонь кикскесе ды мазыйсте викшнезь нардамосо [[Лишме|лишме]]. Соканть удало од цера ды кавто од тейтерть, лишменть ветить мар чирентень ды Пазоньштатолонть эстэ таргавить колмо кикст, [[Ашо|ашо]], якстере, [[Раужо|раужо]] тюсонь, конат сюлмавить лишмень чирькентень. 

Якстере тюсось те Инешкипазонь, Чинь тюс - икелечинь эрямо, ашо тюсось те неень шкась улезе эрямось ванькс, раужось нама сюлмави Мастораванть ды Тоначинть, Покштятнень–Покшаватнень марто. Чилисема ендо икелев молить Прявтозатясь мельганзо кши-сал , брага марто лездыцят, мельгаст сырги лишмесь ды ушодови эрямочинь колонь теемась, сокасонть тееви модантень кикс, те киксесь прок соньсь Эрямо Колось, конань эзга ютыть веси озксов сыця раськетне, лишменть ютамсто морави «Пазчагодть» Пазморось. 

=== Модань каямо кой ===
[[Image:Rasjkenj Ozka- Modan kajamo.jpg|thumb|right|250px|Эрзянь Раськень Озкс ''Модань каямсто'']]
Окойники колось теезь. Ломантне стить вейке–вейке мельга чилисема ендо, васенцекс нама сехти эрний ломантне ды Покштятне, теке а сезевиця рисьмекс раськетне теить коло маронть перька ды эрьвась каи паргинестензе, пацине поцтонзо туевть моданть эрямотаркастост. Истя тееви Ине сюлмавксось Покштятнень, Инешкипазонть, ды Пертьпельксень кирдийтнень марто, раськесь вейсэндяви кода вийтнень истя веси эрзянь ломантнень марто. Тееви кеме шумбра раське. Озатясь ды лездыцянзо чанстить эрьва ломаненть колонть теемадо мейле, Шумбракши палсо, ды 
медьарвосо. Эрьватантень Озатясь мери:
 <poem>Инешкипазось Чангодезе теть Пазонь эйкакш! Пазчангодть!</poem>

=== Морави «Вейсэ, эрзят, виевтяно!» морось ===
Састынкине Марось тееви покш губорьксекс, веси кемить раськенек виензы, ды кода кудонь- эрямонь истя оймень ванькс-сюпавчись покшолгады. Моданть каицятне, конатне чанстявтозельть састынькине кундыть кедьте-кедьс, маркужосонть тееви прок шкань сюлмавиця ды знярдояк а сезевиця суре-кикс. Маронть перька теевить знярыя ломанень кикст, конатне мейле веси маркужованть кармить вейсэнь, Пазонь моро марто тееме пурдавозь ломанень кикс, конатась васня келейгады веси маркужованть, мейле пурнави вейке покш петнявксокс . 

Морыть морот , кода мерезель васняяк Пазморот ды раськень велемевтема-вейсэндявома морот, мердяно «Вейсэ, эрзят, виевтяно!» моронть, кондят , эдь те морось теевсь веси эрзятнене Тешксморокс. Адядо ледстясынек те моронть. 

<poem>Вирев молян, (2-ксть) 
 Чувто керян, (2-ксть) 
 Сока теян. 
 Сока теян, (2-ксть) 
 Пакся сокан (2-ксть) 
 Кансть мон видян. 
 Кансть мон видян,(2-ксть) 
 Коцтке кодан, (2-ксть) 
 Панар викшнян. 
 Панар викшнян, (2-ксть) 
 Кужов лисян , (2-ксть) 
 [[Эрзя|Эрзят]] тердян. 
 Садо, эрзят, (2-ксть) 
 Садо, ялгат, вейсэнь моро моратано. 
 Вейсэнь моро , (2-ксть) 
 Моратано. 
 Вейсэ, эрзят, мазыйтяно. 
 Вейсэ, эрзят (2-ксть) 
 Мазыйтяно, 
 Вейсэ, эрзят, виевтяно!</poem> 


Знярдо эрзятне пуромить покш петнявксос, веси серьгедить:

''«Инешкипаз! Чангодть! Минь тонь эйдеть, минь эрьзят! Минь Раське!» '' - ды кедест кепедьсызь верев. Мейле ломантне таго срадыть веси маркужованть.

=== Раськестенть Куломанть шаштавтома-панема коесь ===
Кармить анокставомо–топавтовомо койть-илат. Ней раськеть адядо схемасо невтьсынек мезе моли Раськень Озксто, Маронть одкстомтомасонзо, те схемась невтьсы сеть а неявикст, ансяк оймесе марявикст те коенть енксонзо, домкачинзе, сюпавчинзе. 


Мейле Озатясь серьгеди – Раськеть ! Маронть одкстомтытне, Инешкипазонтень пшкадине, Покштянок-Покшаванок юткозонок тердинек:
 
 Ней сась шка ютавтомс Раськестенть Куломанть шаштавтома-панема коенть. Веси серьгедить- Панема, панема сонзе, туезе кадоссо минек раськенть. 

Кужонтень лиси та косто апаро чамаксо, содов рудазов оршамосо соньсь куломатясь, кедьсензе чакш ды пеель конасо кальдерьсь чакшонте. Апаро вайгельсэ рангстась:
 
 - Эрьга, те кие, ды кить терявтнить монь марто пелькстамо, монь панеме? Паряк тынь эрзятне?
 Варчасынек кие седи виев. Монь чакшось коськсь верьтеме, сась шка сонзе пештямс эрзянь 
 ломанень верьсэ. Куломатясь чийни ломантнень юткова тандевтли эйсэст. 

Састынькине ломантне теить эрий коло, колонть куншкас понги куломатясь, эрзятьне кеместе кундасть кедьте–кедьс. Куломатянтень те ломанень киксэсь а сезеви. Карми марявома чавомань ды гонгипарень гайть, куломатянтень та косто сырги сэрей од цера, ашо оршамопельсэ, мазый мизолдыця чамаксо ( эсить чамась эзь мереве невтемс куломатянтень, илятанзат мейле муе удомста так ки лангсто), кедьсензе гангипарь (бубен) ды кушаксонзо тонгозь мазый пеель. 
Церась карми чавомо гангипарентень, чийнеме Куломатянть перька, ушоды кирьгавайгельсэ койморо, конатань кармить морамо сонзе мельга веси раськетне: 

<poem>Вай я йех, вая-ваяя ваяя, эрьга раськеть, киштетяно, 
 Ваяя-ваяя, ваяя йех, ваяя йех Пазонь моро серьгедтяно, 
 Куломанть минь шаштавсынек, Куломанть минь паньсынек. 
 Вейсэ эрзят виевтяно, ваяя йех, ваяя ех, Пазонь Чанстесь мартонок, 
 Ваяя-ваяя, ваяя йех, киштеде-киштеде, морадо-морадо, 
 Ваяя-ваяяех вить пильгсенек тостядтяно, кеднесенек люкштядтяно, 
 Ваяя-ваяяех, тук эстенек кулома, оргодть тесте кулома, кулома. 
 Ваяя-ваяяйех , кадык ули чачома, кадык ули касома, ваяяйех-ваяя, 
 Эрзянь раськесь эрязо-эрязо, ваяя-ваяяя-ех, эрзянь коесь улезе-улезе, 
 Зыян-кажось туезе-туезе, ваяя-ваяяйех, свал эрямо улезе-улезе, 
 Ваяя-ваяяйех, эрьга мирем серьгедтяно, куломантень минь мерьдяно, 
 Седи васов тук эйстенек, иля токше тон раськенек , ваяя-ваяяех. 
 Шумбрачи-Шумбрачи, од чачума, Пазчангодт, кулома стувтык корот, 
 Тук эстенек седи васов, седи васов модамастронть потмос, 
 Ваяя-ваяяех , веси апаронть паньсынек, раськень ойменть вельметсынек, 
 Покштянок минь лецтясынек, Инешкипазонь эрьмесенть раськенек минь 
 Чанстясынек, ваяя-ваяяйех. Эрямо-эрямо, чачума-косома, Пазчангот! Пазчангодт ! 
 Минь киштинек , минь морынек, куломанть эрзят изнинек ваяя-ваяяйех. 
 Эрядо, морадо, ойменк свал тынь ванстадо, эрзякс свал тынь уледе, 
 Ваяя-ваяяйех Инешкипазне кемеде, Шубра раськекс, кеме раськекс, 
 Свал уледе! Ваяя-ваяяйех Пазчангодть! Пазчангодть!</poem> 

Неяви куломатясь тандадсь, койморонь морыцясь сонзо кундасы кутьмере ендо, куломатянть кедьстензе пры чакшозо ды пеелезе, сон карми энялдомо мартонзо пелькстыцянть икеле, ансяк вийкоень ветицясь чалги куломатянть мештес ды серьгеди лездыцят ертомс сонзо маронь кужостонть. Лисить ниле церат конатат кедьте ды пильгеде сайсызь куломатянть кандсызь толбандянть чирес, сайсызь чакшонзо-пеелензо, ноцковсызь лангстонзо раужо оршамопелензе ды чамаксонзо ерсызь толонтень, куломатянь налксицясь кекшсы чаманзо кедьсензе ды састынкине оргоди. Куломатянь оршамопельтнень паломастост, карми гайгемо наяна киштема моро веси киштить морыть серьгедить Пазчангодть! 

Озатясь серьгеди:
 Раськеть! Адядо невтсынек эсь прянок Инешкипазонть ды Покштятнень, Кирдийтнень-ашийтнень икеле! Ушодтано ерокчинь ды каштанчинь пелькстамот–невтемат. 

===  Пелькстамот ===
==== Цёраксчис совавтома кой ====
Пелькстамотнень ушодсызь од церынетне конатнень ламо иеть тонавсть ушмодеень ды лия церань тевень топавтома. Од церынетне леднить налтсо, ертнить торот, узерьненть, ды седи тов. Мейле Инязорось, буень–велень прявтатятне ютавтыть '''цераксчис совавтома кой'''.
 
Од церынетнень карксамост, карксавить карксо, прязост сюлмави цераксчинь кикс, казевить тенст налт, торот , тейтерьтне казить викшнезь кедьпатсинеть, килангонь кескавнеть, максовиль тенст омбоце лем, мердяно Каштан, Овтай ды седи тов . Сынь ней церат-ушмант, сынест те чистенть саезь мереви кинь ули мелезе урьвакстомс, ды прячерест а нарамс. Лововсь прячертне те вий, ды эрсиль эрзянь ушмантнень прячерест новолилить карязост витьс сынь ансяк сюлмавильть. Сехти ероков церынетнене казевильть ваксар. 

Озатясь ды лездыцянзо сувтылинзе ды чанстилинзе. Веси церынетне стильть куманжа лангс. Озатянть кедьсе ульнесь штатол ды сувтамка сон евтыль истямо озолма:
 
<poem>Инешкипаз !Веречипаз! Покштят-Покшават! 
 Марямизь-неемизь, уледе мартонок. 
 Совасынек ''(евтавить церынетнень лемест)''
 Цераксчис, ванстаст ды ветяст сынь Раськенек, 
 Эрямо тевтнень, улест нарьдекс ды нильксекс, 
 Раськенть икеле чизензе. Ванстаст тиринь масторонть, 
 Эрзянь коенть ды Инешкипазне кемеманть. 
 Улест кеметь прок тумот, виевть прок овтот, 
 Превейть прок Покштяст ды тетяст. 
 Инешкипаз Чангодть! Паз Чангодть! 
 ''(Озатясь серьгеди церынетнене): ''
 Аноктадо , тынь, улемс раськень кеме нильксекс? 
 ''(Церынетне мирем серьгедить): ''
 Пингеде-пингес минь аноктато!</poem>
 
 Озатясь сувтасы эрьвейкенть ды мери:
 –Ней тынь церат! 
 Пазось чангодезе тенк! 

==== Тейтерень ёрокчись ====
Мейле сы шка невтемс эсь пряст ды ерокчист тейтерькатнене. Тейтерьтнене эрявсь невтемс кода маштыть викшнеме, кудонь тевень топавтомо, эйдень ваномо-нурсеме. Сынь веси тусь Раськень Озксов мартост тейтерь-паргот, косо ульнесть викшневкст, эрьва кедьенкст конатат анокставкшность сынст кедьсест. Те ульнесь прок неень шкане невтема (выставка), маркужось пешкедиль мазычисэ. Тейтернетне невтнесть кода эряви эйденть сюлмсемс, кода лавсень моро морамс, ды седи тов. Тейтерьнетнень аваст ды сырькаест те чинтень анокстакшность пулайть ды тейтерь прясуре. Тейтерьнетненедяк максовиль омбоце лем , мердяно сехти кодамо маштыцянтень путыльть лем Ламзурь ды седи тов. Велень Озаватне ды Прявтозатясь ютавтыльть тейтерьксчис совавтома кой. Тетерьнетне васенцеде сюлмавиль пулай ды прязост путовиль тейтерьксчинь прясуре. Те чистенть саезь сынь анокольть улемс никс-полакс, эдь сынь авань тевтнень пек лац маштыть топавтома. 

Озатясь евтыль истямо Озолма: 

<poem>Инешкипаз, Веречи Паз! Покштят-Покшават! 
 Немизь-марямизь! Пшкадтяно тыненк! 
 Ознотано икеленк. 
 Вана неинк эрзянь раськенть, 
 Эрзянь ломантнень чачтыцятнень, 
 Кудонь тевень топавтыцятнень, 
 Толонь каштомонь мельга ваныцятнень, 
 Коцтонь кодыцятнень, ведень кандыцятнень, 
 Мирьдень-Покштянь мелень топавтыцятнень, 
 Улест ''(евтавить веси тейтерькатнень лемест)'' 
 Пингеде–пингес, эрзянь авань тевень топавтыцякс, 
 Эйкакшонь чачтыцякс-кастыцякс, кудонь лембень кирдицякс, 
 Пазонь коень, Покштянь-Покшавань лувонь ванстыцякс. 
 Инешкипаз Чангодть! Паз Чангодть! Паз Чангодть! 
 Веси сынь сувтавить Пазштатолсо ды сувтамопельксэ.</poem> 

==== Покш ломанень пелькстамот ====
Ней ушодсызь пелькстамотнень, ероксчист покш ломатне, тесэ бороцямот, налтонь ды торонь нолдамот, морамот-киштемат. Инязорось ды эрьний ломатне, Озатятне, кочкить ушмантнень ютксто сеть ушмантнень, конатнень торосост седе ламо ятонь прякискеть понгавтозь. 

Сеть ушмантнене сюлмави Маралянь мазый каркс, казеви од торо, ды шлем. Раськесь Маркужосонть моры- кишти, содыцятне пичкавтыть ормат. Окойники маряви таго торамань гайть-увт, те пурнави

== Эрзянь Атянь Эзем ==

Атянь Эземс пурнавильть сехте эрний-мельванома ломантне, тесэ арсевильть ламо кевкстемат. Мертяно ладявильть буйтнень ютксо модань явома пелькстамотне, лангс ливтевильть сеть ломантне раськестэнть кие тейсь кодамояк зыян, эжели кияк салась лиятань парочи, те салыцясь аравтовиль знярыя иес важокс, сетненень кинь сон мезеяк салась, понгониль чевте тарка лангаяк кой мезень кисэ. Эдь тесэ весе мезесь ульнесь ливтезь лангс, эдь сонсь Инешкипазось, Покштятне-Сэрдятне, кирдийтне-аштийтне ульнесть озксов сыцятне марто. Ды весе мезесь арсевиль мирём. Арсевкшнесь зняро сюро, ракшань кедть эряви каямс те эли тона буень пельде Масторонь тевтнень ветямга, Масторонь ушмонть кирдемга. Те ульнесь Ине промкс, Инекужо, эдь истят покш вейсэнь промкст эрсильть чуросто, паряк тесэ кочкавильть Ушмодейтнень прявтне, Чиняазортне ды сонсь Инязорось. Тесэ кияк апак пеле кортыль седе мезе талакавтсь седеензэ, мертяно те демократиянь лув. Инжетне ёвтыльть сюкпрят те буень ломантненень косо ютавтозель те Раськень Озксось. Нама арсезевель сы Раськень Озксонь ютавтома таркась.

== Лемкундамо ямось-кашась ==
Атянь Эземесь прядовиль, сыль шка Покштятнень-Сэрдятнень лемест кундамс ды ливамс, эдь аноколь лемкундамо ямось кашась. Састынькине ломантне ацыльть викшнезь руцят ацылизь Мастораванть ланга, озыльть ды ушодовиль лемень кундамо ливамось, цёраксчис ды аваксчис совавтозь од ломантне якильть ды кайсильть лемень кундамо ямонть, кши-салонть, Озатятне, Кудонь Покштятне саилизь яндаваст штатолонть марто ды кирвазтилизь сонзэ Озкс Пазонь штатолстонть, эрьвась эсь пачканзо энялдсь Инешкипазонть икеле седе мезесь эрявсь тензэ, чизэ валгома лангсоль.

== Прядомат-пурнамот ==
Састынькине Мастораванть лангсто пурнавильть руцятне, Маркужось ваньськавтовиль кодамояк чукш илязо кадово. Састынькине буень-буень ломантне таго теильть кавксо колот ознозь Маронть ды Пазштатолонть перька. Озксветицятнене ды сынст лездыцятнене евтыльть сюкпрят казильть казнеть, путыльть каявкс Озкспаргонтень. Истя прядовиль эрзянь раськенть сехти питней ды пешксе домкачиде валдодо Озксось–коесь. Нама неень шкань эрзятнене эряви ванстамс ды вельмевтемс сырнень човалятнесте, раськень ойместе, вейке пельксенть. 

Раськень Озксонь ютавтома коесь вейсэнди эрзятнень, невти минек сюпав коенек, ды сралезь-стувтозь оймеежомарямочинек. Раськень Озксось невти тагояк мерян эрзянь раськенть домка философиянзо, нама те озксось невти эрзятнень сеть шкатнестэ ульнесь вейсэньлувсо эрямонь демократиянь лув. 

Те сермадовксонть анокстамсто тень пек лездасть Маризь Кемалянь вешкневксензе-муевксензе, ды мейсеяк а онкставиця раськень вельмевтема тевензе, А.П. Рябов лемсэ эрзянь келень идема фондонть ломантнень Нуянь Видязень, Кшуманцянь Пиргужонь, "Торама» ансамблянть морыцятнень ды соньсь ансамблянь прявтонть Кавалонь Оло. Вейкине Модамасторонть лангсо эрзянь раськень музеенть панжицянзо ды эрзянь раськень Пазне Ознома таркатнень ды кезерень калмотнень ванстыцянтень Аношонь Тумайне Обраненксонь Лукоянова ошсто. Модас сюкпря Покш Игнадбуень веси эрицятнене конатат ютавтызь 370 иень ютазь Чукалонь Эрямопандосонть 1999 иень Раськень Озксонть. 

Нама лездасть Шахматовонь, Евьсеевень, Печорскоень сермадовкстне. Ламось марязель Покшянь пельде. Критиктне, кадык пек алсто сард а таргсить, видечись сон а кекшеви, саты маньчемс эсь прянок, васняяк эрзятнене, минек раськесь истямо жо сюпав эрьва мейсэ кода лиятатнеяк эряви вешнемс веси паронть ды совавтомс эрямозонок, сестэ раськенть карми икеле чизе, вельмемазо. Ансяк веси вейсэ, мирём минь эрзятне виевтяно, мазыйтяно ды Инешкипазонь Чанстесь ды Покштятнень эрямо таштавт сюпавчись кармить ветямонок валдо Икелечинтенть. 

'''Пазчангодт, тенк, Раськеть!'''


[[Category:Мифология]]
[[Category:Эрзянь озкст]]
