'''По́за''' — те ярсамо-симема пель. 

== Позась Пейкужонь буестэ ==

Вирень тикшенть позаньте пурныть вадрясто, костить сонзе ауль [[Чи (пертпельксэнь вал)|чи]] ало (лато ало),  ванстыть [[Чеерь|чеерь]] эйсте. Эрьватикшеньте пурнави: [[Карвотикше|карво тикше]], чай тикше, варакань пря тикше, [[Кстый|кстый]]. Неень шкасто путыть тикше. Икель шкатнесте тевс ютавтыльть сюронь сюват.  

=== «Позань путомась» ===
'''«Позань путомась»'''  - те покш Инетев [[Эрзя|эрзятнень]] ютксо, теде соды веси куринкась, ды велесь. [[Якстерька|Якстерькайтне]] парсте шлявить, урядавить, човавить ды путовить [[Каштом|каштомс]] чугунонь вакансо. Пидевить [[Чи-ве|чи-ведень]] седе ламо. Икелень шкасто каштом кургонть ваднилизь [[Сёвонь|сёвоньсэ]] - а лисевель псись. 

Анокставить позаньте [[Лепе|лепень]] али [[Тумо|тумонь]] [[Парь|парьсэ]]. [[Пиче|Пичень]] ды  [[Пой|поензесь]] - а маштовить, васеньценть эйстэ лиси пиче ой, кона сови позаньте, поесь максы сэпе. Весемикс паро позань тееме - лепень парь - сехте ванькс, сонзе кирдить ансяк позакс. Коли-коли истямо кедьгесь «яки» кудова: вейке азоравась теезь позанть максы шабране.

Колияк а теить поза салтома кедьгсэ. [[3 (колмо)|Колмо]]-[[4 (ниле)|ниле]] ведрас стойкась (паресь) вакссто, тютькеде потмаксонть верьде (кедь куншкань кувалмасо) варя - нолдама, [[Чувто|чувтонь]] туло марто суронь эчкесэ.

Таргазь парсте пидезь якстерькатьнень каштомсто, каясызь пареньте, секень вант тов пештить човасто керсезь тикше. Тов истяжо каить ауль ламо [[Комоля|комолянь]] принеть. Ней кадови веси валомс лаки ведьсэ ды каямс чапавтома.  Сонзе саить [[Розь|розень]] кшинь чапакссто. Паресь пекстави чувтонь вельтямосо, парсте вельтяви сыре вельтямосо, кирдеви лембе таркасо. Истя сон «яки» мерить. Седе мейле ливтсызь сонзе кудыкелев - келмевтить.

Седе тов панжыть састо паренть вельтявксонть, кунсолыть кода вети прянзо позась - кодамо чинезэ, тыжнэмазо, ды [[Тюс|тюссозо]]. [[Ава|Аватне]] содасызь не ваноматнева - коли анок карми позась. 

Кода позась тыжны паренть алов путыть вакан ды ноцкавтыть тулонть.  Истямо нолдавксонть лемдить «васняяк». Те сехте паро позась! Кода симеви - пареньте каить седе тов лаки ведь. Те карми омбоце каявкс. Кой-кить тейнить колмоцеяк - меельцекс. Ансяк те карми ауль поза.

== Кочкурь буень Качелеень позась ==

Якстерькатьнень пидить знярояк [[Чи (шкань вал)|чить]], [[1 (ловома вал)|васеньценть]] пидить, [[2 (ловома вал)|омбоценть]] таргить, седе тов ёкстасызь каштомс одов. Седе мейле костить лаз ланкс путозь, [[Теле|теле]] видс. Мейле анокстыть позань анокстома: начтавтыть розь ды путсызь сонзе лембе каштомас. Лисезь видьметнень пивсэсызь, почтотнень конат тевить (солод) — ведь ланксо пидисызь. Якстерькатьнень ды солодонть путыть анокстазь парьс — сувтемас. Истя паресь икелень шкасто ульнесь ауль весинь, ды ульнесь вейсень [[15 (ловома вал)|15]]-[[20 (ловома вал)|20]] кудораськень, ды якиль кедьте-кедс. Паренть потсо мендявикс [[Илей|илейсте]] теить [[Кирькс|кирькс]], кона кодавови [[Ленге|ленгесе]]. Кирьксесь теезь сувтемакс якстерькатнень юткова, ды солодонть кона ашти потмаксо. Кирьксенть верьга каить-путыть керьсезь розь тикше. Эрзянь позаньтенте совавтови вирень комуля, тютькеде ламбамот, ды оргат.

Балдовасо Рузаень буесэ пидильть вирень поза. Якстерькань печьтнень костильть каштомсо ды коли-коли пидильть-рестыльть. Не таньтейкатьнень пек вечкильть пакшать — ды лемдильть сынст — «ламбаське». Анокстазь истя якстерькатьнень путыльть вейс юдмас, понгавтыльть коське таркас ды ванстыльть. Тельня «якстерькань кошксе»-тьнень лакавтыльть, ды вецакавтыльть чай тикшень ламбамо ведьсе, конаньтень каильть-путыльть оргат.

[[Category:Кшить-салт|П]]

[[af:Kwas (drank)]]
[[bs:Kvas]]
[[cs:Kvas]]
[[de:Kwas]]
[[en:Kvass]]
[[eo:Kvaso]]
[[es:Kvas]]
[[fi:Kvassi]]
[[fr:Kvas]]
[[gl:Kvas]]
[[he:קוואס]]
[[it:Kvass]]
[[ja:クワス]]
[[ko:크바스]]
[[lt:Gira]]
[[nl:Kvas]]
[[pl:Kwas chlebowy]]
[[ru:Квас]]
[[sl:Kvas (pijača)]]
[[sr:Квас]]
[[sv:Kvass]]
[[tr:Kvas]]
[[uk:Квас]]
[[zh:克瓦斯]]
