Эрзянь тейтерь-авась, Россиянь народной артисткась, «Золотое кольцо» ансамблянь солисткась Надежда Никитична Кадышева чачсь 1959 иень июнень 1-це чистэ Самарань областень Клявлина енксонь Горки велесэнть. Ансяк сонзэ эйкакш пингезэ кеместэ сюлмавсь теке енксонь Сыре Маклауш веленть марто, конась ашти Самарань, Оренбургонь областтнень ды Татарстанонть вейкест-вейкест эйстэ маласо аштиця таркасонть.
       Эйкакш пингестэ саезь Надянь ульнесь покштояк покш мелезэ тонавтнемс музыкань тевентень. Текень кувалма сыргась Московов Ипполитов-Иванов лемсэ училищантень. Тонавтыцязоль содавикс педагогось Николай Михайлович Тарасенко. Тейтересь прясто пильгс совась тонавтнемань тевентень. Кинь еновгак а молиця вайгелезэ, музыкас пек чарькодемазо, куватьс важодемань лувозо шкань ютазь кармасть явомо сонзэ лиятнень эйстэ. Зярдо Кадышева тонавтнесь колмоце курссо, тердизь важодеме «Москонцерт» вейсэндявксонь «Россияночка» квартетэнтень. Квартетэнь репертуарсонть ульнесть пек ламо народной морот. Самай сестэ кунсолыцятне редизь кинь еновгак а молиця морыцянть Надежда Кадышевань. Весе неть моротне, кода кортыть, нолдазельть морыцянть оймензэ пачк. Надянень ульнесь мезе евтамс кунсолыцянтень. 
       Общежитиясо эрямсто тейтересь теевсь содавиксэкс Гнессинтнэнь лемсэ институтонь студентэнть Александр Костюконь марто. Од ломантне кармасть вечкеме ды 1983 иестэнть урьвакстсть. Теке жо шкастонть Кадышева поладызе тонавтнеманзо Гнессинтнэнь лемсэ институтсонть профессоронть Нина Константиновна Мешконь сольной морамонь классонть. Зярыя шкань ютазь пурназель масторонь келес содавикс «Золотое кольцо» ансамблясь, косо Кадышева педе-пев панжизе алкуксонь морамонь талантонзо. 
       Течинь чине Россиясо арась истямо ломань, конась бу аволизе сода Надежда Кадышевань лемензэ. Сонзэ моронзо гайгить эрьва кодамо кецямонь покшчисэ, кафесэ, ресторансо, телевизорсо, радиосо ды лия эрьва кодамо таркатнесэ. Миненек, эрзянь ломантненень, те покштояк покш мельспаро ды каштанчи. Эдь Надежда лиссь эрзянь раськенть пельде. Сави меремс, тиринь келензэ Надежда Никитична эзизе стувто течинь чис. Сон аволь ансяк вадрясто корты эрзянь кельсэ, натой морыяк. Кадышева ламоксть сакшнось Мордовияв, косо сонзэ свал вастасть пек лембестэ ды паро мельсэ. Кемтяно, маласо шкастонть тиринь артисткась таго сы Мордовияв ды кази тесэнь эрицятненень вадрядояк вадря, седейшкавань, мельстуиця морот.
