'''Совак кудос'''  — эрзянь пакшатнень [[теле]]нь ды [[кизэ]]нь чыйнема-чарамо [[налксемат]].  Налксить 8 — 12 иесэ тейтернеть ды цёрынеть.


== Налксемань кой-кирдатне ==
Налксицятне явовить кавто вейкеть партиява. Эрьва партиянть ули эсензэ прявтозо, конась лиси жеребеень каямо — кинень улемс вешницякс, а кинень — кекшницякс. Жеребеесь каяви палкас кундсезь. Кинь мокшназо ули вере, сень партиязо карми кекшнеме.<br>

Налксеманть ушодомсто теить кортавтома кекшнема тарканть коряс: козонь мереви, а козонь а мереви кекшнемс. Вешницянь партиясь кодамояк кудонь эли ортань каршо путы эстензэ «веле» — черьксты мода лангс ниле ужосо кундоткудынеть кудоконя марто. Кудотнень покшолмаст 40х40 см. Эйстэст улемка зняро, зяро налксицятнеде те партиясонть. Штобу кудонь азортнэ аволизь стувто эсь кудынест. Эрьвась эйстэст мазылгавтсы кудоконянзо кодамояк эсензэ мельстуиця «керсевкссэ».<br>

Кекшницятнень прявтост виевстэ серьгеди:
— [[Чуля]]!
Вешницянь партиясь сови кудотнес. Эрьвась — эсензэс. Чачост велявтсызь ортанть эли кудонть пелев, конань икеле «путозь велесь». Кекшницятне капшить туеме эрьва ёнов.
Аламос ютазь вешниця партиянь нал􏰀 ксицятне, эрьвась башка, кевкстьсызь кекшницятнень:<br>

— [[Чуля]]?<br>

Бути нонатнень эйстэ кияк те шкас эзь кекшеве, сон максы каршо вал: — Чуля!<br>

Ды истя се шкас, зярс каршо валонть таркас а ули каштмолема.<br>

Теде мейле весе вешницятне велявтыть кудынетнесэ эсест перька ды срадыть эрьва ёнов кекшнезтнень вешнеме.<br>

Зярдо кияк вешницятнень эйстэ мусы кекшезенть, сон виевстэ зярыяксть весенень марявомга серьгедьсы муезенть лемензэ:<br>

— Ваня, [[чуля]]! Ваня, [[чуля]]! Вешницянь партиясь, кие косо ули, серьгедеманть марязь, туи чиезь «велев». Эрьвась капши эсь кудозонзо. Сынст марто вейсэ капши кудос совамо муезеськак. Бути сон кенери совамс кудынентень азордонзо икеле, сестэ серьгеди:<br>

— [[Чуля]]! Кудынесь монь!<br>

Кудыненть азорозо лотки налксемадо се шкас, зярс а прядови налксемань те молиця периодось, лиякс меремс, семс, зярс партиятне а полавтсызь эсь ролест.<br>

Лоткси налксеме се вешницяськак, кона совась а эсь кудозонзо. Алкуксонь кудонь азоронть улить праванзо меремс тензэ лисемс кудынестэнзэ. Сонсь муезесь, конась саизе кинь-бути кудонзо, туи кекшеме одс, ансяк туемадо икеле «пекстасы» кудонть — теи ужосто ужос крёст. Ды таго вешницятне серьгедить кевкстема:<br>

— [[Чуля]]?<br>

Каршост марязеви: — [[Чуля]]!<br>

Вешницятне таго туить вешнеме.<br>

Налксемась моли се шкас, зярс а мукшновить весе кекшезтне.<br>

Налксемасонть теевкшныть зярыя ситуацият. Невтемга, лисни истяяк, зярдо кадови ансяк вейке вешниця, а кекшницятнеде зярыя; лисни мекевланг, вешницятнеде знярыя, а кекшницясь вейке. Ансяк эрьва тевсэнть налксемань кой-кирдатне топавтовить педепес.<br>

Налксемань омбоце периодсонть кавонест партиятне эсь ролест полавтсызь. Кудоконятнень од азортнэ мазылгавтсызь мелезэст туиця од «керсевкссэ».

== Сёрм.: ==
Брыжинский Василий Сергеевич 2002: Сиянь рисьминеть. Мордовской книжной издательствась. Лл. 82-84.


[[Category:Эйкакшонь налксемат|С]]
[[Category:Эрзянь налксемат|С]]
[[Category:Налксемат|С]]
