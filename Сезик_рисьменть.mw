'''Сезик рисьменть!''' — эрзянь пакшатнень [[кизэ]]нь чыйнема-чарамо [[налксемат|налксема]]. Налксить кавто командат — «Сиянь рисьме» ды «Пижень рисьме». Налксицятне [[ие]]нь коряс вейкеть.

== Налксемань кой-кирдатне ==
Эрьва командась кочки эстензэ прявт. Истямокс эряви седе чуморкс цёрыне. Зярдо команданть тевензэ кармить берянть, виев ды чуморкс прявтось терявты витемс сонзэ уцясканть ды, паряк, лисемс изницякс. [[Кавто|Кавонест]] командатне кундсить кедте кедьс. Таркась карадо-каршо аразь рисьметнень ютксо — [[кемень|10]] м.
Прявтнэ [[ярмакт|ярмаксо]] ёртыть жеребей, кона командантень ушодомс [[васенце]]кс. Пелькстамось уставави эсь прянь шнамосо.
<br>
[[Пиже]]нь рисьмесь (вейсэ). <br>
Пижень рисьмесь—раськень рисьме—<br>
Сонзэ сеземс арась виенк.<br><br>
[[Сия]]нь рисьмесь(вейсэ). <br>
Кунсолок, пертьпельксэсь гайни,<br>
Сиясь покш вий максы тенек.<br>
Пижень рисьмень прявтось.<br>
Чаво гайтьсэ вий а эрси,<br>
Виесь — минек, тень невтьсынек<br>
— Борис! — терди пижень рисьмень прявтось эсь командань цёрыненть.<br>
Тердезь налксицясь эрязасто каяви сиянь рисьменть сеземе. Бути тень сон тейсы, сестэ сезезь сиянь рисьместэнть саеви вейке налксиця ды аравтови сезиця цёрыненть ваксс.

Прявтось рангсты киньгак лем. Пижень рисьместэнть кие-бути каяви сиянь рисьменть сеземе. Бути рисьмесь сеземс а удалы, сестэ каявицясь кадови сиянь рисьментень ды кунды пезэнзэ. Сезнема чиполась юты сиянь рисьментень. Сиянь рисьмень прявтось. Ансяк пиженть токасынек — Пелькскень-пелькскень сезнесынек!
— Виктор! — кучсы прявтось эсензэ командань налксицянть.
Истя мельга-мельцек васня [[вейке]], мейле [[омбоце]] командань налксицятне терявтыть сеземс каршо молиця командань рисьменть ды саемс эсь мартост сезезь рисьменть налксицянзо. Те [[шка]]нть кодаткат валморот а ловнокшныть, рангстави ансяк каявицянть лемезэ. Налксемась моли зярс, знярс ве командань налксицятне а улить совавтозь омбоце командань рисьментень. Меельцекс чии идеме эсь команданзо сонсь прявтось, конась ёмавтынзе весе ломанензэ. Сезеви тензэ каршо молиця рисьмесь — саи сеске [[кавто]] налксицят. Сондензэ мейле чиить неть налксицятне. Ды истя седе тов, зярс прявтонть эсензэяк а саты виезэ сеземс рисьменть.

== Сёрм.: ==
Брыжинский Василий Сергеевич 2002: Сиянь рисьминеть. Мордовской книжной издательствась. Лл. 66-67.


[[Category:Эйкакшонь налксемат|С]]
[[Category:Эрзянь налксемат|С]]
[[Category:Налксемат|С]]
