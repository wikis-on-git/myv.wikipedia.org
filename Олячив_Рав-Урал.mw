'''Олячив Рав-Урал'''  ([[Рузонь кель|руз]]. ''Свободный Идель-Урал'', [[Татаронь кель|татар]]. ''Азат Идел-Урал'') — Рав чирень раськетнень айгемась, кона кирди тёкшмелекс олячив эрямо [[Мордовия Республикась|Мордовия]], [[Чувашонь Республикась|Чувашия]], [[Маринь Республикась|Марий Эл]], [[Татаронь Республикась|Татарстан]], [[Удмуртонь Республикась|Удмуртия]] ды [[Башкирия Республикась|Башкортостан]] мастортнэсэ стявтоманть. Теема неть кото мастортнэнь интеграциянь вейсэндявкс, вейсэнь кордон марто, экономикань пертьпельксэнть ды  вейсэнь камелявтомо системанть марто.

==Эрямопингеденть==
[[Артовкс:"Олячив Рав -Урал" айгсманть юровтыцятне.jpg|кенжешка|404x404px|"Олячив Рав -Урал" айгсманть юровтыцятне, керш ёндо вить ёнов: Боляень Сыресь (эрзя), Ростислав Мартынюк ("Эрзянь Вал куронть юровтыцязо), Рафис Кашапов (татар), Ильмир Имаев (татар). Кевош, 2018 иень, 21 -це эйзюрковонь чистэнть. ]]
2017 це иень ацамковонь 26 -це чистэнть, Россиянь пекстамокудостонть лись олячив татаронь раськень айгемань лидерэсь, Рафис Кашапов, кона ульнесь озавтозь 2015 иень умарьковсто, Крымень аннексиянь  критикань кисэ. 2018 це иень даволковонь васенце читнестэ сон тусь [[Украина|Украинав]], косо аламо шкань ютазь, васстызе, вемельс мартонзо прыцянть, Мордовиясо чачозенть, Боляень Сыресь, эрзянть, таколинь ушманонть. 

21 це эйзюрковонь чистэнть Рафис Кашапов ды Боляень Сыресь, апокшке вемельспрыцянь куронть марто, ютавтсть Кевошсо пресс-конференция, конасонть яволявтызь "Олячив Рав-Урал", раськень айгемань, вейсэндявксонь тееманть.<ref>[http://expres.ua/news/2018/03/24/288963-gr-vilnyy-idel-ural-dobyvatysya-suverenitetu-kilkoh-rosiyskyh-respublik ГР "Вільний Ідель-Урал" буде добиватися суверенітету кількох російських республік]</ref>

Васенцеть, эсь важодемань, вете ковтнэнь кувалт, организациясь эзь пшкале сепаратистэнь позициятнестэ, сонзэ декларациятне ульнесть тюремадо Равчирень мастортнэнень реалень суверенитетэнть велявтоманть кисэ. Ансяк зярдо "Госдумась" кемекстызе тиринь кортамотненень тонавтомадонть закононть, мейсэ эшкизь програматнестэ тиринь кортамонтенень тонавтоманть, "Олячив Рав -Урал" полавтызе эсь тёкшмеленть. 

2018 це иень медьковонь 25 -це чистэнть "Олячив Рав-Урал" яволявтсь снартнемадонзо эсь мельсэ эрицят, националень -демократиянь [[Мордовия Республикась|Эрзя-Мокшо]], [[Чувашонь Республикась|Чувашия]], [[Маринь Республикась|Марий Эл]], [[Татаронь Республикась|Татарстан]], [[Удмуртонь Республикась|Удмуртия]] ды [[Башкирия Республикась|Башкортостан]] мастортнэнь теемадонть.

Тень пингстэ ульнесь ёвтазь: айгемась кирди мельсэнзэ каршо аштеманть виень тевснолдамовтомо. Аламонь чинь ютазь, Россиянь кулянь сравтнемапельтне пачтясть куля Рафис Кашаповонь каршо, од чумочиде тевень ушодомадонть. Келят, сон путсь Инеалтымас информация, конасонть кирвастни яттоньчи рассань ды раськень, кортамонь ды кемамань кувалт.<ref>[http://qha.com.ua/ua/politika/predstavnik-delural-rusifikatorskii-movnii-zakon-v-rf-tse-agoniya-mperii/33142/ Представник «Ідель-Урал»: русифікаторський мовний закон в РФ — це агонія Імперії]</ref>

==Ідеологиязо==
"Олячив Рав-Уралонть" позициясь истямо: - вейсэнь раське -политикань айгема, кона юровтозь демократиянь ды гуманизмань принциптнэнь лангсо. Тёкшмелезэ - Эрзя-Мокшонь, Чувашень, Мари эл, Татарстанонь, Удмуртиянь ды Башкортостанонь, эсь мельсэ эриця, националень  демократиянь мастортнэнь теемась. Ине тёкшмелесь, те социалень, кульурань ды кемемань, [[Эрзят|эрзятнень]], [[Мокшот|мокшотнень]], [[Чувашт|чуваштнэнь]], [[Марить|маритнень]], [[Татарт|татартнэнь]], [[Удмуртт|удмуртнэнь]], [[Башкирт|башкиртнень]] мельтопавтомаст реализациянть кисэ тюремась.<ref>[https://www.facebook.com/notes/%D1%81%D0%B2%D0%BE%D0%B1%D0%BE%D0%B4%D0%BD%D1%8B%D0%B9-%D0%B8%D0%B4%D0%B5%D0%BB%D1%8C-%D1%83%D1%80%D0%B0%D0%BB-free-idel-ural/%D0%BF%D1%80%D0%BE%D0%B5%D0%BA%D1%82-%D0%BF%D1%80%D0%BE%D0%B3%D1%80%D0%B0%D0%BC%D0%BC%D1%8B-%D0%BE Проект программы общественного движения «Свободный Идель-Урал»]</ref>

===Рав -Уралонь республикатнень статусост===
Организациянть тёкшмелесь те Эрзя-Мокшонь, Чувашиянь, Марий Эл, Татарстанонь, Удмуртиянь ды Башкортостанонь, эсь мельсэ эриця национал -демократиянь мастортнэнь стявтомась. "Олячив Рав Уралось" яволявты эсь мельденть пурнамс вейс неть националень республикатнень вейке интеграциянь вейсэндявксос (кода [[Европань Мастор|Европань Вейсэндявксось]]). Айгеманть декларациясонть ёвтазь: -эрьва республикась, сонсь прымельс эсь потмо ды ушонь политикасонть. Тень пингстэ весе вейсэ мелявтыть эсь вейсэнь камелявтомодонть, вейсэ ванстыть эсь вейсэнь кордонтнэнь, сынст ули вейсэнь таможнянь пертьпельксэсь ды ярмактнэяк.

Тень пингстэ "Олячив Рав -Урал", программань презентациясонть, тешкстынзе эсь тёкшмелензэ ды кармавтоманзо "Рав -Уралонь" республикатнесэ эсь койсэ эрямонь ушодоманть видьс.  Сынсть ютксо истят: -зярс неть кото республикатне совавтозь РФ -ияс, сынст юткоёжост ды федералень центранть марто юткоёжотне тешкставить сёрмацтозь вейсэньлувтнэсэ. Эрьва "Рав -Урал" республиканть ули мельтопавтомазо вето лангс, бути кевкстематне токить сынст интереснэс. Теде башка эрьва республиканть ули мельтопавтомазо, эсь мельсэ, лия мастортнэнь марто ды раськеютконь организациятнень марто юткоёжодо вейсэньлувонь сермацтомадонть. Эрьва республиканть эсензэ гражданинэнь статусось ды гражданствадо инекоесь.

===Ушманвиесь ды армиясо вардамось===

Идель-Уралонь эрьва республикасонть эряви теемс специалень ушманонь курот, косо ютавтыть вардоманть республикань весе раськетнень  эрицятне. Ушманвийсэ эли полициясо вардоманть, вейке иень кувалт, ютавты эрьва цёрась 18-30 иетнесэ. Эрьва ломанентень, кона ютавтызе те вардоманть максови мельтопавтома кирдемс кудосо, ды кантнемс леднемапель ды лията тюрьмаз. Тюрьмазось (оружие) миеви сынест 21 иеденть мееле ды ансяк масторкирдиенть микшнема кдотнесэ.  
 
Айгемась сти лия республикатнесэ армиясо вардоманть каршо.

"Олячив Рав-Уралось" карми снартнеме яволявтомс Рав -Уралонь республикатнень зонакс, косо арась товтюрьмазось (ядерное оружие).  Айгемась сырьгсты (выступает) товтюрьмазонь республикатнесэ ускоманть кисэ ды леднема тюрьмазонь зярокстенть аламолгавтома кисэ.
===Раськень (националень) политикась===
[[Артовкс:Идесынек Рав-Уралонь кортамотнень.jpg|кенжешка|421x421пкс|"Идесынек Рав-Уралонь кортамотнень" акциясь Киев ошсо Россиянь посольсьванть каршо. 2018 и. чадыковонь 28 -це чи.]]
Айгемась яволявты эрьва раськень мельтопавтомадонть тонавтнемс эсь школатнева, университетнэва ды лия тонавтнема таркатнева эсь раськень кортамосонть.

Кирдий кортамотнень тонавтнемась кемекстави эрьва республиканть Конституциясонть васенце тонавтнема чистэнть  ды меельце тонавтнемань чис. Атянь Эземтнесэ, топавтома куротнесэ верде алов, совавтови квотань принципесь, конань кувалт тескень ундокс раськетнень кочказьтнеде свал улевель лиятнеде седе ламо.

Рав-Уралонь территориясонть максовить гарантият тескень раськетнень культурань автономиянь теемадонть, теевить услойть сынст культурань ды социалень мельтопавтоматненень, васенцекс, эсь тиринь кортамосонть тонавтнеманть лангс ды мельтопавтома эсь пурнавкстнэнь ды кулянь сравтнемапельтнень тееманть лангс.

Тевеньлувсонть ды кирдийтевень вецямосонть тевснолдавить кирдийкортамотне (государственные языки), лия [[Россия Мастор|РФ]] мастортнэнь марто — [[Рузонь кель|рузонь келесь]]. Социалень пертпелькссэнть тевснолдавить Идель Уралонь кирдийкортамотне. Весе велетненень, оштнэнень ды топонимкань объектнэнень велявтовить сынст аутентичнойть лемест, конат ульнесть полавтозь колониалень политикань шкатнестэ.
===Тевензэ===

2018 иень чадыковонь 18 -це чистэнть, "Олячив Рав-Урал" вейсэдявксось ютавтсь пикет РФ -нь [[Киев ош|Киевсэ]] посольстванть икеле, косо тердсь -кармавтсь лоткавтомс Рав -Урал Республикатнесэ тонавтома системанть рузыявтоманзо.

"Олячив Идель-Уралонь" важодемань юртонь ённтнэ превалдомавтомасонть ды мельтопавтомаидемасонть. Европань мастортнэсэ Россиянь Федерациянь дипломатикень икелестявтомакуротнень каршо, активистнэ ютавтыть митингт ды пикетт, конатнень тёкшмелесь ургатевтемс мельпутоманть Равчирень ундокс раськетнень проблематнень лангс.

Айгемась лезды ярмаксо, политикань кувалт Россиясо пекстазьтнень, ды сынст инескеттненень, канды мода масторонть весэксчинтень  эрзянь, мокшонь, чувашень, марий элэнь, татаронь, удмуртонь ды башкирэнь раськетенень эрямодост кулятнень.

"Олячив Рав-Уралось", зняроксть ковстонть аноксты ды нолды Инеалтымасонть кулят эрзякс. Лиснить мода масторонь политикадо, экономикадо, спортто ды культурадо кортамот. Теде башка весть ковстонть лисни "Торпингень блокнот" программась, конасонть ёвтневи мода масторсонть конфликтнэде, ёвтневи мезе одось теезь тюрьмазтнэде ды эрзя раськень торпингень историядонть.<ref>[https://soundcloud.com/user-116953451/torpingen-bloknot-1 ''Торпингень Блокнот #1'' (erz).]</ref>

==Кортамотнень идема==

Айгеманть васенце массань акциякс кармасть публикань онксоньсаематне, конат ульнесть алтазь эрзянь, мокшонь, чувашонь, мари элэнь, татаронь, удмуртонь ды башкирэнь кортамотнень идемантень. 

2018 це иень чадыковстонть ульнесь ушодозь раськеютконь адвокатскоень "Идесынек Рав -Уралонь кортамотнень!" компаниясь. Сонзэ ютавтомсто активистнэ Рав -Уралсо, ды кордононзо томбале, публикань таркатнесэ, тейсть фото плакат марто, конатнесэ ульнесь сёрмадозь эсь кортамотнень идемас тердема. Фототне ульнесть сравтнезь социалень алтыматнева ды тердсть кортамонь зэментень ды рузыявтоманть каршо стямонтень.

Компаниянть прядомакс кармась 2018 це иень чадыковонь 28 чистэнть, ламо масторга,Россиянь Федерациянть дипломатонь икелестявтомакудотнень ве шкань пикетт. Акциятне ютасть "Идесынек Рав -Уралонь кортамотнень!" лозунгонть ало. Сынст тёкшмелесь ульнесь ургатевтемс мода масторонь вейсэксчинть мельпутоманзо Рав Уралонь раськетнень: эрзятнень, мокшотнень, маритнень, чуваштнэнь, удмуртнэнь, татартнэнь, ды башкиртнэнь Московсо рузыявтомантень. 


[[Категория:Эрзят]]
[[Категория:Мокшот]]
[[Категория:Ветькеть]]
[[Категория:Марить]]
[[Категория:Татарт]]
[[Категория:Удмуртт]]
[[Категория:Башкирт]]
[[Категория:Рав-Урал]]
[[Категория:Удмуртия]]
[[Категория:Мордовия Республикась]]
[[Категория:Маринь Республикась]]
[[Категория:Татаронь Республикась]]
[[Категория:Башкирия Республикась]]
