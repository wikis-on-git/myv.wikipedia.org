'''Са́лмат''' — пек тантей вецана ярсамопель.

Салмань каямо чись — виде-паро покшчи. Тантей ярсамопеленть анокстамсто ули мезе кундамс лездыцятненьгак. Васняяк, эряви сувтнемс [[Почт|почт]]. Ичемс калгодо [[Чапакс|чапакс]] (ламбамсто, оргавтомо), козонь, ведьте-ловсодо башка, чулгомс [[Ал|алт]], каямс аламошка [[Сал|сал]]. Кевердемс эчке карькскеть, керсемс сынст палтонь-палт — салматне анокт.

Те шканьте чугунсо вадрясто уш пиевель ловажав [[Сывель|сывель]]. Сонзэ таргасызь, лакиведентень каить салматнень ладсо керсезь верек [[Модамарь|модамарть]], салмат, веденть одс лакамодонзо мейле чулгить алт, нолдыть тов [[Ой|ой]] марто рестазь [[Чурька|чурькат]]-морковт, лият мезть вечкевить, пидить [[10 (ловома вал)|10]]-[[15 (ловома вал)|15]] минутат. Пиемадозт мейле пештясызь-кайсесызь ваканга-тарелкава (веденек-мезнек эли стяко), таньшкавтсызь кансёройсэ, [[Велькс|велькссэ]] ды ярсыть-коршить.

Содазь, эрьва азоравась свал мезеяк теи эсинзэ ладсо. Мертянок, кой-кие каи салматнень юткс аволь верек модамарть — модарькань каша (пидезь, томбазь ды ой-велькс марто човорязь модамарть).

Тантей-паро салмат лисить, зярдо сынст ичесызь сывельнолдань-мясорубкань пачк нолдазь верек [[Максо|максос]]. [[Товзюро|Товзюронь]] почтто башка, чапаксонтень кайсить сюронь каша, ликша эли сюро ямксонь почт. Пидитькак эйсэст аволь свал ловажа-сывель ведьсэ.


[[Category:Кшить-салт|С]]
