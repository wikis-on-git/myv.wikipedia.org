= Азор (Azor) - эрзянь кельсэ васенце фильма. =


2015 иень ожоковсто кавто эрзянь церат Виктор Чичайкин (кона содавиксэв кода Бакич Видяй) ды Александр Учеваткин ушодызь важодеме «Азор» васенце художественной фильманть лангсо. Мордовия Республикасо те шкас эзь марсевть вейкеяк истямо проект. Седеяк питневгавты «Азоронть» эрзянь кельсэ теемазо. Се шкасто саезь Интернетка, кулялопава (газетава), телевизорга ульнесь яволявтома кинодонть, анокстазель тизер – нурька ваномо. Ламоксть теицятне пшкалесть покш ломантненень, гайкстнесть, сёрмалесть коневт, вешсть лезэ.

== Сюжет ==
1237 ие. Эрзянь модатне лангс сась апаро – монголонь ушмот. Прявт персонажось, Азор од цёрась, вирьга якамсто эшкеви монголтнэс. Сонзэ кундасызь ды сюлмсесызь. Монголтнэ мерить важодемс сынст лангс, ансяк цёрась а мисы тиринь масторонть, раськенть. Сон оргоди полонсто, ансяк ятонь налось сасасы апелицянть. Верь потсо, вийтеме, пеень сускозь Азор пачкоди тиринь велес. Пачкодемстэ неи ансяк пултазь кудот ды чавозь ломанть. Сон ёмавтсынзе весе малавиксэнзэ.

Пельскулозь цёранть мусы ды кандсы эстензэ ведунава, таргасы тоначистэ. Тиринь масторонть идемадо мелесь кармавты молеме цёранть Пургаз инязоронть ды сонзэ ушмотнень (войскатнень) вешнеме. Ютамсто сон эшкеви Пургазонь ды сисем буень прявтнэс. Азорнэнь максыть Ине тев, конанть эйстэ карми аштеме эрзянь раськенть эрямозо. Эрямонь стакачитнень, апаротнень, яттнэнь лангс апак вант цёрась лияды азорокс эсензэ ойментень ды превтненень.
