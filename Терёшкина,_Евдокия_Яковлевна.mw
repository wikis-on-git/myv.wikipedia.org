{{Ломанесь}}
'''Терёшкина Евдокия Яковлевна''', сёрмадей.

==Эрямо пингезэ==
Чачсь [[1945 ие|1945-це иень]] [[Чадыков|чадыковонь]] 17-це чистэ Ковылкина буень Самозлейка [[Мокшот|мокшонь]] велесэ колхозникень семиясо. Эсь велень 7 иень, Мамолаевань средней школатнень прядомадо мейле тонавтнесь эрзянь-мокшонь госуниверситетэнь  историко-филологической факультетсэ. [[1965 ие|1965-це иестэ]] саезь важодсь Мордовиянь ды Пензенской областень школатнесэ. [[1971 ие|1971-це иестэ]] сась эрямо [[Саран ош|Саран ошов]]. Важодсь [[«Мокшонь правда» (кулялопа)|«Мокшонь правда»]] газетасо литсотрудникекс, мейле отделэнь прявтокс. [[1981 ие|1981-це иестэ]] тердизь важодеме эрзянь-мокшонь книжной издательствань художественной литературань редакциянь прявтокс. Кеветее иень ютазь кассь теке издательствань прявт редакторокс.

== Шкинемазо==
«Свадьба» васень ёвтнемазо лиссь [[1971 ие|1971-це иестэ]] [[«Мокшонь правда» (кулялопа)|«Мокшонь правда»]] газетасо. Се шкастонть саезь ушодовияк шкинемань кизэ. [[«Мокшонь правда» (кулялопа)|«Мокшонь правдасо»]] печатавсть аволь аламо ёвтнеманзо, очеркензэ, зарисовканзо. Ламотне эйстэст мейле совасть «Ольга тонавтни эрямонть» эйкакшонь туртов алтазь книгазонзо. Эсь произведениясонзо Е.Я. Терёшкина кепеди истят эрявикс тематнень, кода тетянь-авань, пертьпельксэнь вечкемась ды ванстомась, сы шкань эрямонтень эсь прянь анокстамось. Сёрмадеесь тень теи виевстэ, маштозь. А стяко вишка ловныцясь вастынзе сынст паро мельсэ.
«Сы ашо лишмесэ» омбоце книгасонзо, кона лиссь [[1991 ие|1991-це иестэ]], Е.Я. Терёшкина токи семиянь стакачитнень. Пусмонтень совасть ёвтнемат ды кавто повестть. Авторонть мелявтовты се, мекс ломантне секе тев теевить казямокс, велень ламо эрицятне лоткасть вечкеме моданть, мекс мокшотне стувтнить чачома келест. Тагояк тематне панжовить маштозь, тевень содазь.

==Кода ютавтыця==
Е.Я. Терёшкина лововсь лия кельстэ паро ютавтыцякс. Ютавтнесь произведеният мокшонь кельстэ рузонь кельс, седе ламо – рузонсестэ мокшонсес. «Мокша» журналсо секе тев лиснесть Е.Я. Терёшкинань ютавтовкссо ламо учёнойтнень (историктнень, философтнэнь, краеведтнэнь, литературоведтнэнь) статьяст. Эсь шкасто эрзянь-мокшонь книжной издательствасо лиссть В.А. Юрчёнковонь «Мокшэрзятне икеле ды ней», «Кода содасть мокшотнень ды эрзятнень» книганзо. Сынст истя жо ютавтынзе Евдокия Яковлевна.

Е.Я. Терёшкинань прявтсо лиссть лиртературно-художественной истят пусмотне, кода «Созвездие» (1985), «Светлое небо» (1988), «Встречи – 90» (1990), «Эрясть-аштесть атят-бабат» авторской ёвксонь ды легендань книгась (1990) ды лият. Сынст эйс совавтозельть аволь ансяк содавикс литератортнэнь, истя жо одтнэнь произведенияст.

Е.Я. Терёшкина аволь кувака эрямонзо перть кенерсь ламонь тееме. Эзь пеле стакачитнеде. Вечксь ледстнеме эйкакш пингензэ, кона савсь войнадо мейлень иетненень. Стакачитнень изнязь кемекстаськак войнадо мейле чачозь эйкакштнэнь обуцяст, шумбрачист. Сынь кассть вандынь чис кемицякс, лиянень паронь теицякс.

[[1995 ие|1995-це иестэ]] Е.Я. Терёшкина совавтозель Россиянь писателень союзс. Сон – Мордовия Республикань культурань заслуженной роботник (1992), СССР-нь печатень отличник (1988), МР-нь государственной премиянь лауреат (1998).
Кулось [[2000 ие|2000-це иень]] [[Ацамков|ацамковонь]] 17-це чистэ. Калмазь [[Саран ош|Саранскойсэ]].

==Литературась==
* Писатели Мордовии : библиографический справочник : в 2 т. Е. 2. Л – Я / сост. : А. И. Брыжинский, Л. П. Бойнова, Е. И. Чернов. – Саранск : Мордовское книжное издательство, 2015. – 544 с. ISBN 978 – 5 – 7595 – 1938 – 6 (т. 2)

{{Lisj}}

[[Category: Н. П. Огарёв лемсэ Мордовиянь прявт университетэнь прядыцят|А]]
[[Category:Мокшонь кельсэ кортыцят]]
[[Category:Мокшонь сёрмадейть]]
