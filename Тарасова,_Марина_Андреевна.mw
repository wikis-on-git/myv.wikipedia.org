{{Ломанесь}}

'''Тарасова Марина Андреевна''', сёрмадей.

==Эрямо пингезэ==
Чачсь вейке тёжа вейксэсядт кодгемень кавксоце (1968) иень [[Медьков|медьковонь]] кеменце чистэ [[Мордовия Республикась|Мордовия Республикань]] [[Кочкурбуе|Кочкур буень]] [[Од Мурза (Кочкурбуе)|Од Мурза]] велесэ. [[1985 ие|1985-це иестэ]] сон прядызе Од Мурза велень средней школанть ды сась тонавтнеме [[Саран ош|Саран ошов]], Н. П. Огарёв лемсэ Эрзя-мокшонь госуниверситетэнь филологиянь факультетэв. Университетэнь прядомадо мейле акувать важодсь «Чилисема» журналонь редакциясо, Мордовиянь правительствасо келень, литературань, экономикань ды историянь научно-исследовательской институтсо, седе кувать – [[Сятко (журнал-ковставкс)|«Сятко»]] журналсо.

==Шкинемазо==
Тарасова Марина васень стихензэ, ёвтнеманзо, ёвксонзо сёрмадынзе эйкакшпорасто. Сынь ульнесть рузонь кельсэ. Шкинемань кинзэ лангс жо кеместэ стясь эрзянь кельсэ сёрмадозь ёвксонзо вельде. Сынст эйстэ седе ламотнень печатынзе «Чилисема» журналсо. Од сёрмадыцянтень пек лездась «Валдыне» литературной курось, конань ветясь эрзянь содавикс поэтэсь [[Втулкин, Михаил Алексеевич|Михаил Втулкин]]. Тесэ теевсь малавиксэкс эрзянь кельсэ лия од сёрмадыцятнень марто. Тонавтнесь пельдест, косо-косо пелькстаськак.
Ёвксонзо печатавсть «Родник» ([[1991 ие|1991-це ие]]), «Ёвксонь кужо» ([[1993 ие|1993-це ие]]), вейсэнь пусмотнесэ. «Псакань ёвкст» башка книгазо лиссь Эрзя-мокшонь книгань издательствасо [[1996 ие|1996-це иестэ]].
Пек лембестэ ловныцятне вастызь Тарасова Маринань «Мурзай», «Мон карман учомо», «Вандора ды Ласькамо» ды лия ламо литературной ёвксонзо, конат лиснесть «Чилисема», «Сятко», «Странник» журналтнэсэ.
Марина Андреевна Тарасова зярдояк а явны вечкевикс эсь жанрастонзо – ёвкстонть. Минь уш тонадынек: седе ламо ёвкстнэнь сёрмалить эйкакштнэ. Тарасова Марнинань ёвкстнэ пек явовить эйкакшонсетнень эйстэ. Сынь седе покшткак, домкаткак. Ёвксонь героензэ седе сеедьстэ нармунть, кудоютконь ды идем ракшат, тикшеть, касовкст… Сынь пек молить ломань ёнов. Эрямост, тевест-ладост кармавтыть талномо эрьва ловныцянть.
Бути ушодат ловномо Тарасова Маринань ёвксонзо, а сезеват пелевидьс пачкодезь. Истя эрси сестэ, зярдо ловнат алкуксонь произведеният. Лисни, Марина Тарасова виев сёрмадыця. А стяко сонзэ совавтызьгак Россиянь сёрмадеень союзс. Те ульнесь [[1998 ие|1998-це иестэ]].
 
==Литературась==
* Писатели Мордовии : библиографический справочник : в 2 т. Е. 2. Л – Я / сост. : А. И. Брыжинский, Л. П. Бойнова, Е. И. Чернов. – Саранск : Мордовское книжное издательство, 2015. – 544 с. ISBN 978 – 5 – 7595 – 1938 – 6 (т. 2)
* «Чилисема», 2015, №3, С.16

{{Lisj}}

[[Category: Н. П. Огарёв лемсэ Мордовиянь прявт университетэнь прядыцят|Т]]
[[Category: Эрзянь кельсэ кортыцят]]
[[Category: Эрзянь валморозейть]]
