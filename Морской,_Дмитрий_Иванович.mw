{{Ломанесь}}
'''Дмитрий Иванович Морской (Малышев) ''' чачсь [[1897]]-це [[ие]]нь [[ожоковонь 20 чи]]стэ Оренбургской областень Бугурусланской райононь Сапожкина эрзянь велесэ — кулось [[1956]]-це [[ие]]нь [[даволковонь 20 чи]]стэ Колтубановка посёлкинесэ (ашти Бузулук ошонть вакссо). Рузонь содавикс валморонь сёрмадыця.
==Эрямо ки==
Ансяк кенерсь касомо, тусь «германецтнэнь» каршо тюреме. Ютынзе 1-це мировой ды Гражданской войнань китнень.
[[1923]]-це [[ие]]стэ, зярдо эрзянь кельсэ прозань сёрмадыцят, ловт, арасельть, Московсо «Якстере теште» газетасо лиссь «Бедной Олодя» покш ёвтнемазо. Авторось прянзо лемдизе Морянь Митякс.
Од вийть ды эсь лангс кемема макссь эрзянь цёрантень В.Я. Брюсов лемсэ Московонь литературно-художественной институтсо тонавтнемась. Тосо сон вастовсь ламо содавикс писатель марто.
Институтонть прядомадо мейле нолдась «Сурдина пурги» поэзиянь пусмо, козонь совасть виев, метафорасо сюпав ламо произведеният: «Какая ночь!..», «Сон», «Сквозь сумрак вечерелых дней...», «Зимой», «Безделица»...
Покштояк покш лезэ ды аёвтавикс тансть кандсть Дмитрий Морскойнень рузонь ине писателенть Алексей Максимович Горькиень пельде сёрматне: тона явсь эрзянь цёрантень мель, ловнось рукописензэ, ёвтась стихтнень коряс мелензэ-арсеманзо, кемевтсь эсь вийтнес.
Виде, Сапожкинань цёрась сёрмадсь рузонь кельсэ, ансяк ялатеке эзь стувтне эсь велензэ, эсь раськензэ. Аволь вейке стих ды поэма алтась эрзятненень, сыпет эсь олячинть кис тюремантень.
Зярдо фашисттнэ каявсть масторонок лангс, поэтэсь таго сыргась фронтов, те войнась сонзэ эрямосо... колмоцель.
Ульнесь рядовоекс, яксесь атакас, ютко шкасто сёрмадсь стихть.
[[1943]]-це [[ие]]нь август ковсто понгсь снаряд алов, пек томбавсь. Госпитальсэ куродызе стака орма, конадо мейле эзь стякшново таркастонзо.
Мезеньгак лангс апак вано, поэтэсь эзь максо пря орматненень-сэредькст- нэнень: сёрмадсь од произведеният, анокстась рукописть, кемсь — нолды ламо книгат.
== Лисямапрят ==
* http://www.lib.e-mordovia.ru/Library/?Char=&id=96
* http://oodb.ru/orenburjie/literaturnaya-karta/name/256-2012-02-15-11-20-01
[[Категория: Валморонь сёрмадыця]]
[[Категория: Валморозей]]
[[Категория: Сёрмадей]]
