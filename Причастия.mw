'''Причастиясь''' – глаголонь башка форма; сон невти предметэнь истямо ёнкс, конань предметэсь ливти сонсь эли саи эйсэнзэ лия предметэнь тевстэ:

1. ''Неявить вальмало '''налксиця эйкакшт''''' (сеть, конат налксить). 2. ''Пиземесэ '''начтозь эйкакштне''' чийсть кудов'' (сеть, конатнень начтынзе пиземесь). Васенце валрисьмесэнть ''налксиця'' ёнксонть теить сынсь эйкакштне, омбоцесэнть ''начтозь'' ёнксонть, кона кандови ''эйкакштненень'', теизе ''пиземесь''.

== Причастиянть глаголонть ды прилагательноенть марто сюлмавомазо ==
Причастиянть улить глаголонь ды прилагательноень ёнксонзо.

Глаголонть марто сонзэ вейсэндить истят тешкст.

1. Вейке валлувонь улемась, секс мекс причастиятне теевить глаголсто  ''‑и/-ы, -ий/-ый, -иця/-ыця, -икс, -зь, -нь, -вт/-вть, -ма/-мо'' суффикстнэнь вельде.

2. Ютыцянь – аволь ютыцянь смустесь. Невтемга, ютыцянь смусть марто глаголт ды причастият: ''симд-емс – симд-иця, анд-омс – анд-ыця, салт-омс – салто-зь, виде-мс – виде-зь''; аволь ютыцянь смусть марто глаголт ды причастият: ''кас-омс – кас-ыця, кенер-мс – кенер-иця, коське-мс – коське-зь, кома-мс – кома-зь.''

3. Шкань смустесь: эрсить неень ды ютазь шкань причастият. Невтемга: 1. ''Садпиресэ эземне лангсо ашти '''ловныця''' тейтерне'' (''ловныця'' причастиясь неень шкань).2. '''''Ледезь''''' ''тикшестэнть качады цецячине'' (''ледезь'' причастиясь ютазь шкань).

4. Видэнь смустесь. Причастиясь невти ёнксонь-тевтеемань ушодома, весть теевема, ламоксть эрсема, кувать молема. Невтемга: ушодомань ды векирдань видэнь глаголт ды причастият: ''пейдезевемс – пейдезевиця пакша, совамс – кенкшка совиця ломань, ёртомс – ёртозь умарь, порксамс –порксазь пеште, вайкстамс – вайкстамо вайгель''; ламокирдань ды кувать молемань видэнь глаголт ды причастият: ''морсемс – морсиця нармунь, ризнэкшнэмс – ризнэкшныця ава, чольнемс – чольниця ведь, колсемс – колсезь кедьгеть, пракшномс – пракшнозь лопат''.

5. Залогонь смустесь. Эрзянь причастиянть кавто залогонзо: действительной ды страдательной. Невтемга: 1. ''Ков а варштан – лембе вармасо '''элякалиця''' пакся'' ([[Доронин, Александр Макарович|А. Доронин]]). ''Элякалиця'' – действительной залогонь причастия. 2. ''Бабам венстиль тенек салсо '''почодозь''' лембе рошксень печтть ды плошкасо ловсо'' ([[Разгуляева, Татьяна Васильевна|Т. Разгуляева]]). ''Почодозь''–страдательной залогонь причастия.

6. Наречия марто сюлмавомась. Кода глаголонтькак, причастиянть чарькодевти наречиясь. Невтемга: 1. ''Розенть эйстэ моли лембе зэхель, '''цють марявиця''' колозчине''. 2. ''Ортянь Осипень вальмалксось '''зярдо-бути пирязель''' мазый пирявкссо''. 3. ''Чокшнень сундерьксэсь сэтьместэ копачась кудотнень ды '''вальмалга касыця''' кальтнень'' (Весе валрисьметне [[Абрамов, Кузьма Григорьевич|К. Абрамовонь]]). 4. ''Вана Сёга эрькеськак … Теке ведьсэ '''склень пештязь''' кувака келей очко'' ([[Доронин, Александр Макарович|А. Доронин]]).

Прилагательноенть марто причастиянть вейсэндить истят ёнкст.

1. Предметэнь ёнксонь невтемась. Сыненст максови ''кодамо?'' кевкстемась: ''виев пиземесь – виемезь пиземесь, салов ям – салтозь ям, чевте мода – чевтемгавтозь мода; якстере умарь – якстердиця умарь, пси ведь – лаки/лакиця ведь''.

2. Падежга, числава аполавтневемась. Причастиясь, кода прилагательноеськак, валтнэнь марто, конатненень кандови, сюлмави нежедема (примыкания) вельде. Невтемга:

Им.             ''чудиця ведь                            артозь паця''

''                   чудиця ведть                         артозь пацят''

Род.            ''чудиця ведень                        артозь пацянь''

Дат.            ''чудиця веднень                      артозь пацянень''

Отл.           ''чудиця ведте                         артозь пацядо''

Мест.          ''чудиця ведьсэ                        артозь пацясо''

Исх.           ''чудиця ведьстэ                      артозь пацясто''

Внос.          ''чудиця ведьс                          артозь пацяс''

Напр.                      –                                            –

Перем.       ''чудиця ведьга                        артозь пацява''

Превр.        ''чудиця ведекс                        артозь пацякс''

Сравн.        ''чудиця ведьшка                     артозь пацяшка''

Изъят.        ''чудиця ведтеме                     артозь пацявтомо''

3. Валрисьмесэ определениякс улемась. Невтемга: 1. ''Лисни'' (Ферапонт Нилыч) ''садс чоподанеяк, зярдо леенть тона ёно, пичевирьсэнть, кукордыть кукот – пертьпельксэнть '''вечкевикс ялганзо''''' ([[Доронин, Александр Макарович|А. Доронин]]). 2. ''Вечкса минек Саранскоенть '''Кенярдстыця касоманзо''',Сонзэ виенть, сонзэ коенть, Мазый гайтьсэ гайгеманзо'' (А. Мартынов). 3. ''Ансяк сулеень прамо таркава неявсть апак цивтёрдояк '''сэнеждиця ведьсельметь''''' ([[Куторкин Андрей Дмитриевич|А. Куторкин]]). 4. ''Сась '''чапозь''' од промкс '''кудонть''' кепедема шкаськак'' ([[Куторкин Андрей Дмитриевич|А. Куторкин]]).

4. Причастиясь, кода глаголось ды прилагательноесь, валрисьмесэ топавты сказуемоень тев, тень пингстэ сон саекшни числань, лицянь ды шкань суффикст.

Невтемга: 1''. Вай, авакай, эрзянь мастором, Вай, корьмакай, тиринем – ванынем! Сював олго лангс '''чачозят''', Вешки вармасо '''лемдезят''''' ([[Надькин, Дмитрий Тимофеевич|Д. Надькин]]). ''Чачозят, лемдезят'' сказуемойтне – ютазь шкань 2-це лицясо вейкень числасо формат. 2. ''Мекс нармунтне '''важодицят'''''? '''''Важодицят''''' ''ды '''морыцят'''''? – ''Левксэст-пакшаст сынь ливтить, Пекест пештямс сынст андыть, Эрьва мезес кенерить. Тень кувалма кенярдыть'' (Эрзянь моросто). ''Важодицят, морыцят'' сказуемойтне – неень шкань 3-це лицясо ламонь числасо формат. 3. ''Садпирень раужкадозь лугинесь '''ацазель''' умаринань ожо лопасо'' ([[Абрамов, Кузьма Григорьевич|К. Абрамов]]). ''Ацазель'' сказуемоесь – ютазь шкань 3-це лицясо вейкень числасо форма. 4. … ''Тия-тува ашолдсть вейкине пельть, чивалгома ёно чирест '''артозельть''' якстересэ'' … ([[Абрамов, Кузьма Григорьевич|К. Абрамов]]). ''Артозельть'' сказуемоесь – ютазь шкань 3-це лицясо ламонь числасо форма.

== Причастиянь форматнень смустест ды теевемаст ==
Эрзянь причастиятнень, кода ёвтазель, улить залогонь смустест. Залогтнеде кавто: действительной ды страдательной. Прявт явовомась ютксост сюлмазь сень марто: ''кие'' эли ''мезесь'' ливти се ёнксонть, конань невти причастиясь.

=== '''Действительной залогонь причастиятне''' ===
Действительной залогонь причастиясь тешксты предметэнть истямо ёнксонзо, конань сонсь (те предметэсь) ливти.

Невтемга: ''Тувор лангсо ашти '''палыця штатол'''''. ''Палыця'' – те штатолонть ёнксозо; палы штатолось сонсь, тень пингстэ теи эсензэ ёнксонзо. ''Вальма вакссо озадо '''ловныця эйкакш'''''. Предметэсь (лицясь) топавты тев – ловны, теи ''ловныця'' ёнкс, кона кандови эстензэ.

Действительной залогонь причастиятне теевить ''-и/-ы, -ий/-ый, -иця/-ыця, -зь'' суффикстнэнь вельде. Сынь эрсить неень ды ютазь шкань формасо.

=== '''Действительной залогонь неень шкань причастиятне''' ===
Теевить глаголонть  согласной лувстонзо ''-и/-ы, -ий/-ый, -иця/-ыця'' суффикстнэнь вельде.

Суффикстнэнь вариантост глаголонь лувтненень поладовить истя:

а) ''и'' гайтенть марто варианттнэ саевить, прядовиндеряй лувось: 

­­‒ чевте согласнойсэ: ''кольн-емс – кольн-и(кольни эйкакшось а оймавтови),цитн-емс – цитн-и (цитни тештесь цитнезэ, мазый ковось пейдезэ), нувс-емс – нувс-ий (чинзэ чоп нувсий бабине),вет-ямс – вет-ий (ветий кедесь ветятанзат),   вид-емс – вид-иця, каз-емс – каз-иця,  пел-емс – пел-иця, мар-ямс – мар-иця, кец-ямс –кец-иця, ту-емс''[туй-эмс] – ''ту-иця'' [туй-иця];

‒ калгодо апак кавонза согласнойсэ: ''гайг-емс – гайг-и (гайги моросо вастомс), сок-амс – сок-и (соки, види ломань весе народонть анды), сов-амс – сов-иця, ком-амс – ком-иця, сёп-омс – сёп-иця'';

б) ''ы'' гайтенть марто варианттнэ тевс нолдавить, прядовиндеряй глаголонь лувось калгодо кавонзазь согласнойсэ: ''канд-омс –канд-ыця, пез-эмс – пез-ыця, ван-омс – ван-ыця, ванст-омс – ванст-ыця, ац-амс – ац-ыця, пал-омс – пал-ы (палы тол палы), мор-амс – мор-ы (моры письмарнэ моры), макс-омс – макс-ый (превень максый покштя),сал-амс – сал-ый (алонь салый варака);''

в) ''ж,ш,ч'' согласнойсэ прядовиця лувтнень мельга ёвтави ''ы'' гайтесь, сёрмадови ''и'' буквась: ''баж-амс – баж-иця, веш-емс – веш-иця, чач-омс – чач-и (чачи эйкакшот улезэ)''.

Неень шкань действительной залогонь причастиятне невтить апак прядово ёнксонь улема-аштема. Валрисьмесэ сынь тешкстыть:

а) ёнкст, конат предметсэнть улить глаголонть тевтееманзо марто ве шкане. Невтемга: 1. '''''Прыця''''' ''ловось '''новоли''' ашо кесакокс алов, пры састо, шождынестэ'' … ([[Абрамов, Кузьма Григорьевич|К. Абрамов]]);

б) ёнкст, конат предметсэнть ульнесть глаголонть тевтеемадонзо икеле. Невтемга: 1. '''''Налксиця''''' ''эйкакшонь вайгельтне ней '''эзть маряво'''.'' 2. ''Комсьветее иес човине, чей ёнов '''молиця''' тарадкетнестэ '''кепететсть''' кавто кудонь сэрьсэ килейть'' ([[Доронин, Александр Макарович|А. Доронин]]);

в) шка марто апак сюлма ёнкст. Невтемга: 1. ''Валскень зорянть валдозо инзейведекс валовсь … садтнэнь прява, кирьвазтсь эйсэст '''виздиця''' тейтерень чамакс'' ([[Абрамов, Кузьма Григорьевич|К. Абрамов]]);  2. ''Ардынекминь, даволось '''налксесь'''''<nowiki/>''', ''кольниця''''' ''пакшакс '''невтнесь''' пря'' ([[Мартынов, Александр Константинович|А. Мартынов]]).

Неень шкань кельсэнть сехте вастневицят ''-иця/-ыця'' суффиксэнть марто причастиятне. Ялатеке лия суффикс мартотнеяк марявкшныть кортамосо ды муевить художественной текстнэсэяк.

Невтемга: 1''. Сокиця ломаненть весе кемемазо '''чачи''' сюронтень''. 2 . ''Сонзэ'' (валдонть) ''вастыть паксянь нармунтне '''гайги''' моросо, тикшетне – сияросань цитнемасо, цецятне – мазы лопань келемтезь''. 3. ''Алонь '''салый''' варакатне ды сезякатне чинзэ чоп ливтнить веле малава, вешнить ярсамопель'' (Весе валрисьметне [[Абрамов, Кузьма Григорьевич|К. Абрамовонь]]). 4. «''Ёвтака, килейне, Косто саить кумбрят''?» – «''Те – лов'''канды'''телесь Пряван мазыть каясь''…» ([[Кривошеев, Илья Петрович|И. Кривошеев]]). 5. '''''Цветий''''' ''садсонть шумбра эйднеть налксить луганть элесэ, мазый моросо моравить, '''Палы''' зоринекс   зорявить, Васов  вайгелест марявить'' ([[Кривошеев, Илья Петрович|И. Кривошеев]]). 6. ''Лисьмапрякс пиже килей Пургси '''нурьгий''' тарадсонзо'' ([[Вечканов, Серафим Емельянович|С. Вечканов]]). 7. ''А сон'' (тундось), ''прок '''кольни''' эйкакш, яходи сэнь менелькс пацясонзо, сыргозевти чувто, бажи чатакавтомс лията'' ([[Иркаев, Николай Лазаревич|Н. Эркай]]).

=== '''Действительной залогонь ютазь шкань причастиятне''' ===
Ютазь шкань причастиятне теевить  ''-зь'' суффиксэнть вельде а ютыця смусть марто глаголтнэнь гласной лувстост. Невтемга: ''пужо-зь лопа (пужо-мс), кенере-зь кстый (кенере-мс), сиве-зь чувто (сиве-мс), мерькаво-зь панар (мерькаво-мс), сыреде-зь ломань (сыреде-мс)''.

Неть причастиятне малав свал невтить тевтеемат-ёнкст, конат ульнесть предметсэнть кортамо шкадонть икеле. Невтемга: 1''. Аволь пакся сравтовсь – '''кенерезь''' лёмзёркссо '''почодозь''' келейчи'' ([[Доронин, Александр Макарович|А. Доронин]]). 2. ''Медьсэ качадыцясь'' (умаринась) ''сеедьстэ сэреди ды, кода '''ормалгадозь''' эйкакш, вечки мельганзо якамот'' ([[Доронин, Александр Макарович|А. Доронин]]). 3. ''Кинть чирева тикшенть потмова сяткинекс цитнесть васень '''панжовозь''' цецятне''. 4. ''Нешкепирень полянанть велькссэ бизнэзевсть васень мекшетне, '''пельслопиязь''' тарадтнэнь пева цитнезевсть пиземепетнявкстнэ''. 5. ''Садтнэва умок уш кенерсть … умартне, пракшность '''пужозь''' ды '''тюжалгадозь''' лопатне'' (Весе валрисьметне [[Абрамов, Кузьма Григорьевич|К. Абрамовонь]]). 6''. Пиди, кали верде чизэ, А маряви гайть. '''Рипакадозь''' цецяв кизэнть Берёмазот сайть'' ([[Мартынов, Александр Константинович|А. Мартынов]]).

Седе чуросто, ялатеке эрси, зярдо причастиясо невтезь ёнксось лиси эли а лиси кортамо шкадонть мейле: ''Палт, седей! Иля сода сизема. Палт чинь-чоп тон а мадиця толокс. Аволь эй, Аволь кельме пиземе Илидизь тее '''мадезь''' тонолокс'' ([[Любаев, Павел Кириллович|П. Любаев]]).
